## Kapittel 31

1 Til sangmesteren; en salme av David.
2 Til deg, Herre, tar jeg min tilflukt. La meg aldri i evighet bli til skamme, frels meg ved din rettferdighet!
3 Bøy ditt øre til meg, skynd deg og redd meg, vær meg et klippevern, en borg til å frelse meg!
4 For du er min klippe og min borg, og for ditt navns skyld vil du føre og lede meg.
5 Du vil føre meg ut av garnet som de lønnlig har lagt for meg; for du er mitt vern.
6 I din hånd overgir jeg min ånd; du forløser meg, Herre, du trofaste Gud.
7 Jeg hater dem som akter på tomme avguder, men jeg, jeg setter min lit til Herren.
8 Jeg vil fryde og glede meg over din miskunnhet, at du har sett min elendighet, aktet på min sjels trengsler;
9 du har ikke overgitt meg i fiendehånd, du har satt mine føtter på et rommelig sted.
10 Vær meg nådig, Herre! for jeg er i trengsel; borttæret av sorg er mitt øye, min sjel og mitt legeme.
11 For mitt liv svinner bort med sorg, og mine år med sukk; min kraft er brutt for min misgjernings skyld, og mine ben er uttæret.
12 For alle mine fienders skyld er jeg blitt til stor spott for mine naboer og til en skrekk for mine kjenninger; de som ser meg på gaten, flykter for meg.
13 Jeg er glemt og ute av hjertet som en død, jeg er blitt som et ødelagt kar.
14 For jeg hører baktalelse av mange, redsel fra alle kanter, idet de rådslår sammen imot meg; de lurer på å ta mitt liv.
15 Men jeg, jeg setter min lit til deg, Herre! Jeg sier: Du er min Gud.
16 I din hånd er mine tider[^1]; redd meg av mine fienders hånd og fra mine forfølgere!
17 La ditt åsyn lyse over din tjener, frels meg ved din miskunnhet!
18 Herre, la meg ikke bli til skamme! for jeg kaller på deg. La de ugudelige bli til skamme, bli tause i dødsriket!
19 La løgnens lepper bli målløse, som taler frekt imot den rettferdige med overmot og forakt!
20 Hvor stor din godhet er, som du har gjemt for dem som frykter deg, som du har vist mot dem som tar sin tilflukt til deg, for menneskenes barns øyne!
21 Du skjuler dem i ditt åsyns skjul for menneskers sammensvergelser, du gjemmer dem i en hytte for tungers kiv.
22 Lovet være Herren! for han har underlig vist sin miskunnhet imot meg i en fast by.
23 Og jeg, jeg sa i min angst: Jeg er revet bort fra dine øyne. Dog hørte du mine inderlige bønners røst, da jeg ropte til deg.
24 Elsk Herren, alle dere hans fromme! Herren vokter de trofaste og gjengjelder rikelig den som farer overmodig fram.
25 Vær ved godt mot, og deres hjerte være sterkt, alle dere som venter på Herren!

[^1]:  1KR 29, 30. SLM 139, 16.
