## Kapittel 17

1 En bønn av David. Hør, Herre, på rettferdighet, merk på mitt klagerop, vend øret til min bønn fra lepper uten svik!
2 La min rett gå ut fra ditt åsyn, dine øyne skue hva rett er!
3 Du har prøvd mitt hjerte, gjestet det om natten, du har ransaket meg, du fant intet; min munn viker ikke av fra mine tanker.
4 Mot menneskenes gjerninger har jeg etter dine leppers ord tatt meg i vare for voldsmannens stier.
5 Mine skritt holdt fast ved dine fotspor, mine trinn vaklet ikke.
6 Jeg roper til deg, for du svarer meg, Gud! Bøy ditt øre til meg, hør mitt ord!
7 Vis din miskunnhet i underfulle gjerninger, du som med din høyre hånd frelser dem som flykter til deg, fra deres motstandere!
8 Vokt meg som din øyesten, skjul under dine vingers skygge
9 for de ugudelige, som ødelegger meg, mine dødsfiender, som omringer meg!
10 Sitt fete hjerte lukker de til, med sin munn taler de overmodig.
11 Hvor vi går, kringsetter de meg nå; sine øyne retter de på å felle meg til jorden.
12 Han er lik en løve som stunder etter å sønderrive, og en ung løve som ligger på lønnlige steder.
13 Reis deg, Herre, tred ham i møte, slå ham ned, frels min sjel fra den ugudelige med ditt sverd,
14 fra menneskene med din hånd, Herre, fra denne verdens mennesker, som har sin del i livet, og hvis buk du fyller med dine skatter, som er rike på sønner og etterlater sin overflod til sine barn.
15 Jeg skal i rettferdighet skue ditt åsyn, jeg skal, når jeg våkner, mettes ved din skikkelse.
