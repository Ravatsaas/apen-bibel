## Kapittel 44

1 Til sangmesteren; av Korahs barn; en læresalme.
2 Gud, med våre ører har vi hørt, våre fedre har fortalt oss den gjerning du gjorde i deres dager, i fordums dager.
3 Du drev hedningene ut med din hånd, men dem plantet du; du ødela folkene, men dem lot du utbrede seg.
4 For ikke ved sitt sverd inntok de landet, og deres arm hjalp dem ikke, men din høyre hånd og din arm og ditt åsyns lys; for du hadde behag i dem.
5 Du er min konge, Gud; befal at Jakob skal frelses!
6 Ved deg skal vi nedstøte våre fiender, ved ditt navn skal vi nedtrede dem som reiser seg imot oss.
7 For på min bue stoler jeg ikke, og mitt sverd frelser meg ikke,
8 men du har frelst oss fra våre fiender, og våre avindsmenn har du gjort til skamme.
9 Gud priser vi den hele dag, og ditt navn lover vi evindelig. Sela.
10 Og enda har du nå forkastet oss og latt oss bli til skamme, og du drar ikke ut med våre hærer.
11 Du lar oss vike tilbake for fienden, og våre avindsmenn tar seg bytte.
12 Du gir oss bort som får til å spises, og spreder oss iblant hedningene.
13 Du selger ditt folk for intet, og du setter ikke prisen på dem høyt.
14 Du gjør oss til hån for våre naboer, til spott og spe for dem som bor omkring oss.
15 Du gjør oss til et ordspråk iblant hedningene; de rister på hodet av oss iblant folkene.
16 Hele dagen står min skam for mine øyne, og blygsel dekker mitt ansikt,
17 når jeg hører spotteren og håneren, når jeg ser fienden og den hevngjerrige.
18 Alt dette er kommet over oss, enda vi ikke har glemt deg og ikke sveket din pakt.
19 Vårt hjerte vek ikke tilbake, og våre skritt bøyde ikke av fra din vei,
20 så du skulle sønderknuse oss der hvor sjakaler bor, og dekke oss med dødsskygge.
21 Dersom vi hadde glemt vår Guds navn og utbredt våre hender til en fremmed gud,
22 skulle Gud da ikke utforske det? Han kjenner jo hjertets skjulte tanker.
23 Men for din skyld drepes vi hele dagen, vi er regnet som slaktefår.
24 Våkn opp! Hvorfor sover du, Herre? Våkn opp, forkast ikke for evig tid!
25 Hvorfor skjuler du ditt åsyn, glemmer vår elendighet og vår trengsel?
26 For vår sjel er nedbøyd i støvet, vårt legeme nedtrykt til jorden.
27 Reis deg til hjelp for oss, og forløs oss for din miskunnhets skyld!
