## Kapittel 1

    1 Salig er den mannen som ikke følger ugudeliges råd 
        og ikke står på synderes vei 
        og ikke sitter i spotteres sete,
    2 men som har sin lyst i Herrens lov 
        og grunner på hans lov dag og natt.
    3 Han skal være som et tre, plantet ved rennende bekker, 
        som bærer frukt til rett tid, 
        og dets blader visner ikke, 
        og alt han gjør skal lykkes for ham.
    4 Slik er det ikke med de ugudelige, 
        men de er som agner, som spres av vinden.
    5 Derfor skal ikke ugudelige bli stående i dommen, 
        og heller ikke syndere i de rettferdiges menighet.
    6 For Herren kjenner de rettferdiges vei, 
        men de ugudeliges vei går til grunne.