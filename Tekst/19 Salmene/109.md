## Kapittel 109

1 Til sangmesteren; av David; en salme. Min lovsangs Gud, ti ikke!
2 For ugudelighets munn og falskhets munn har de åpnet imot meg, de har talt med meg med løgnens tunge.
3 Og med hatets ord har de omgitt meg og stridt imot meg uten årsak.
4 Til lønn for min kjærlighet sto de meg imot, enda jeg er bare bønn.
5 Og de la ondt på meg til lønn for godt og hat til lønn for min kjærlighet.
6 Sett en ugudelig over ham, og la en anklager stå ved hans høyre hånd!
7 Når han dømmes, da la ham gå ut som skyldig, og la hans bønn bli til synd!
8 La hans dager bli få, la en annen få hans embede!
9 La hans barn bli farløse og hans hustru enke,
10 og la hans barn flakke omkring og tigge, og la dem gå som tiggere fra sine ødelagte hjem!
11 La ågerkaren kaste garn ut etter alt det han har, og fremmede røve frukten av hans arbeid!
12 La ham ikke finne noen som bevarer miskunnhet imot ham og la ingen forbarme seg over hans farløse barn!
13 La hans fremtid bli avskåret, deres navn bli utslettet i det annet ættledd!
14 Hans fedres misgjerning bli ihukommet hos Herren, og hans mors synd bli ikke utslettet!
15 De være alltid for Herrens øyne, og han utrydde deres minne av jorden,
16 fordi han ikke kom i hu å gjøre barmhjertighet, men forfulgte en mann som var fattig og elendig og bedrøvet i hjertet, og ville drepe ham.
17 Han elsket forbannelse, og den kom over ham; han hadde ikke lyst til velsignelse, og den ble langt borte fra ham;
18 han kledde seg i forbannelse som sin kledning, og den trengte som vann inn i hans liv og som olje i hans ben.
19 La den være ham som en kappe som han dekker seg med, og som et belte som han alltid omgjorder seg med!
20 Dette være mine motstanderes lønn fra Herren, og deres som taler ondt imot min sjel!
21 Og du, Herre, Herre, gjør vel imot meg for ditt navns skyld! Fordi din miskunnhet er god, så redde du meg!
22 For jeg er elendig og fattig, og mitt hjerte er gjennemboret i mitt indre.
23 Som en skygge, når den heller, farer jeg avsted; jeg blir jaget bort som en gresshoppe.
24 Mine knær vakler av faste, og mitt kjød svinner og er uten fedme.
25 Og jeg er blitt til spott for dem; de ser meg og ryster på hodet.
26 Hjelp meg, Herre min Gud, frels meg etter din miskunnhet,
27 så de må kjenne at dette er din hånd, at du, Herre, har gjort det!
28 De forbanner, men du velsigner; de reiser seg og blir til skamme, men din tjener gleder seg.
29 Mine motstandere skal klæ seg i vanære og svøpe seg i sin skam som i en kappe.
30 Jeg vil storlig prise Herren med min munn, og midt iblant mange vil jeg love ham;
31 for han står ved den fattiges høyre hånd for å frelse ham fra dem som dømmer hans sjel.
