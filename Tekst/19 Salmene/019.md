## Salme 19

### Skaperverket forkynner Guds ære

1 Til sangmesteren; en salme av David.

    2 Himlene forteller om Guds ære, 
        og hvelvingen forkynner hans henders gjerning.    
    
    3 Den ene dagen lar sin tale strømme over til den neste, 
        og den ene natten forkynner den neste sin kunnskap.
    
    4 Der er ingen tale, 
        der er ingen ord, 
        røsten deres høres ikke. 
    
    5 Over hele jorden går målesnoren deres ut, 
        og ordene deres når til jorderikes ende.
        På himlene har han spent opp et telt for solen.
    
    6 Og den er som en brudgom som går ut av sitt brudekammer; 
        som en sterk mann gleder den seg til å løpe sin bane.
    
    7 Den kommer ut fra himmelens ende, 
        og dens kretsløp går til den andre enden. 
        Ingen ting er skjult for dens hete.
    
    8 Herrens lov er fullkommen; den fornyer sjelen.
        Herrens vitnesbyrd er trofast; det gjør den enkle vis.
    
    9 Herrens befalinger er rette; de gleder hjertet.
        Herrens bud er rent; det gir lys til øynene.
    
    10 Herrens frykt er ren; den står fast til evig tid.
        Herrens lover er sannhet; de er alle rettferdige.
    
    11 De er mer verdifulle enn gull; ja mengder av fint gull.
        og søtere enn honning; ja honning som drypper av bikakene.
    
    12 Jeg, din tjener, blir også påminnet ved dem; 
        den som holder dem, har stor lønn.
    
    13 Hvem merker hvor ofte han feiler? 
        Tilgi meg mine skjulte synder!
    
    14 Bevar også din tjener fra skammelige synder, 
        la dem ikke herske over meg! 
        Bevar meg ulastelig, og uten skyld for store overtredelser.
    
    15 La ordene i min munn og tankene i mitt hjerte
        være til behag for deg, Herre; 
        min klippe og min gjenløser!
