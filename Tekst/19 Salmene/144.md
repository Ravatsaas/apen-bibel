## Kapittel 144

1 Av David. Lovet være Herren, min klippe, han som opplærer mine hender til strid, mine fingrer til krig,
2 min miskunn og min festning, min borg og min redningsmann, mitt skjold og den jeg tar min tilflukt til, den som tvinger mitt folk under meg.
3 Herre, hva er et menneske, at du kjenner ham, et menneskebarn, at du akter på ham!
4 Et menneske er lik et åndepust, hans dager er som en skygge som farer forbi.
5 Herre, bøy din himmel og far ned, rør ved fjellene så de ryker!
6 La lynet lyne og spred dem*, send dine piler og skrem dem! / {* fiendene.}
7 Rekk ut dine hender fra det høye, fri meg og frels meg fra store vann, fra fremmedes hånd,
8 de hvis munn taler svik, og hvis høyre hånd er en løgnens hånd.
9 Gud! En ny sang vil jeg synge deg, til tistrenget harpe vil jeg lovsynge deg,
10 du som gir kongene frelse, som redder David, din tjener, fra det onde sverd.
11 Frels meg og fri meg fra fremmedes hånd, de hvis munn taler svik, og hvis høyre hånd er en løgnens hånd,
12 for at våre sønner må være som planter, høyt vokst i sin ungdom, våre døtre som hjørnestolper, hugget som til et slott,
13 for at våre forrådshus må være fulle og gi av alle slag, at vårt småfe må øke seg i tusentall, ja i titusentall på våre gater,
14 at våre kuer må ha kalv, at det ingen skade må være og intet tap og intet klageskrik på våre gater.
15 Salig er det folk som det går slik; salig er det folk hvis Gud Herren er.
