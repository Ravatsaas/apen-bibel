## Kapittel 139

1 Til sangmesteren; av David; en salme. Herre, du ransaker meg og kjenner meg.
2 Enten jeg sitter, eller jeg står opp, da vet du det; du forstår min tanke langt fra.
3 Min sti og mitt leie gransker du ut, og du kjenner grant alle mine veier.
4 For det er ikke et ord på min tunge - se, Herre, du vet det alt sammen.
5 Bakfra og forfra omgir du meg, og du legger din hånd på meg.
6 Å forstå dette er meg for underlig, det er for høyt, jeg makter det ikke.
7 Hvor skal jeg gå fra din Ånd, og hvor skal jeg flykte fra ditt åsyn?
8 Farer jeg opp til himmelen så er du der, og vil jeg rede mitt leie i dødsriket, se, da er du der.
9 Tar jeg morgenrødens vinger, og vil jeg bo ved havets ytterste grense,
10 så fører også der din hånd meg, og din høyre hånd holder meg fast.
11 Og sier jeg: Mørket skjule meg, og lyset omkring meg bli natt -
12 så gjør heller ikke mørket det for mørkt for deg, og natten lyser som dagen, mørket er som lyset.
13 For du har skapt mine nyrer, du virket meg i min mors liv.
14 Jeg priser deg fordi jeg er virket på forferdelig underfull vis; underfulle er dine gjerninger, og min sjel kjenner det såre vel.
15 Mine ben var ikke skjult for deg da jeg ble virket i lønndom, da jeg ble kunstig virket i jordens dyp*. / {* d.e. i mors liv.}
16 Da jeg bare var foster, så dine øyne meg, og i din bok ble de alle oppskrevet de dager som ble fastsatt da ikke en av dem var kommet.
17 Hvor vektige dine tanker er for meg, Gud, hvor store deres summer!
18 Vil jeg telle dem, så er de flere enn sand; jeg våkner opp, og jeg er enda hos deg.
19 Gud, gid du ville drepe den ugudelige, og dere blodtørstige menn, vik fra meg -
20 de som nevner ditt navn til å fremme onde råd, som bruker det til løgn, dine fiender!
21 Skulle jeg ikke hate dem som hater deg, Herre, og avsky dem som reiser seg imot deg?
22 Jeg hater dem med et fullkomment hat; de er mine fiender.
23 Ransak meg, Gud, og kjenn mitt hjerte! Prøv meg og kjenn mine mangehånde tanker,
24 og se om jeg er på fortapelsens vei, og led meg på evighetens vei!
