## Kapittel 18

1 Til sangmesteren; av Herrens tjener David, som talte denne sangs ord til Herren den dag da Herren hadde utfridd ham av alle hans fienders hånd og av Sauls hånd.
2 Og han sa: Herre, jeg har deg hjertelig kjær, min styrke!
3 Herren er min klippe og min festning og min frelser; min Gud er min klippe, som jeg setter min lit til, mitt skjold og min frelses horn, min borg.
4 Jeg påkaller den Høylovede, Herren, og blir frelst fra mine fiender.
5 Dødens rep omspente meg, og fordervelsens strømmer forferdet meg.
6 Dødsrikets rep omgav meg, dødens snarer overfalt meg.
7 I min trengsel påkalte jeg Herren, og jeg ropte til min Gud; han hørte fra sitt tempel min røst, og mitt skrik kom for ham, til hans ører.
8 Da rystet og bevet jorden, og fjellenes grunnvoller skalv, og de rystet, for hans vrede var tent opp.
9 Det steg røyk opp av hans nese, og fortærende ild fra hans munn; glør brant ut av ham.
10 Og han bøyde himmelen og steg ned, og det var mørke under hans føtter.
11 Og han fór på kjeruber og fløy, og han fór hastig fram på vindens vinger.
12 Han gjorde mørke til sitt dekke, rundt omkring seg til sitt skjul, mørke vann, tykke skyer.
13 Fram av glansen foran ham fór hans skyer fram, hagl og gloende kull.
14 Og Herren tordnet i himmelen, den Høyeste lot sin røst høre, hagl og gloende kull.
15 Og han utsendte sine piler og spredte dem* omkring - lyn i mengde og forvirret dem. / {* fiendene.}
16 Da kom vannenes strømmer til syne, og jordens grunnvoller ble avdekket ved din trusel, Herre, for din neses åndepust.
17 Han rakte sin hånd ut fra det høye, han grep meg; han dro meg opp av store vann.
18 Han fridde meg ut fra min sterke fiende og fra mine avindsmenn; for de var meg for mektige.
19 De overfalt meg på min motgangs dag; men Herren ble min støtte.
20 Og han førte meg ut i fritt rom; han frelste meg, for han hadde behag i meg.
21 Herren gjengjeldte meg etter min rettferdighet, han betalte meg etter mine henders renhet.
22 For jeg tok vare på Herrens veier og vek ikke i ondskap fra min Gud.
23 For alle hans lover hadde jeg for øye, og hans bud lot jeg ikke vike fra meg.
24 Og jeg var ulastelig for ham og voktet meg vel for min synd.
25 Og Herren gjengjeldte meg etter min rettferdighet, etter mine henders renhet for hans øyne.
26 Mot den fromme viser du deg from, mot den rettvise mann viser du deg rettvis,
27 mot den rene viser du deg ren, mot den forvendte viser du deg vrang.
28 For du frelser elendige folk, og du fornedrer høye øyne.
29 For du lar min lampe skinne; Herren min Gud gir lys i mitt mørke.
30 For ved deg stormer jeg løs på fiendeskarer, og ved min Gud springer jeg over murer.
31 Gud, hans vei er fullkommen; Herrens ord er rent, han er et skjold for alle dem som setter sin lit til ham.
32 For hvem er Gud foruten Herren, og hvem er en klippe, uten vår Gud?
33 Den Gud som omgjorder meg med kraft og gjør min vei fri for støt,
34 som gir meg føtter slik som hindene og stiller meg på mine høyder,
35 som opplærer mine hender til krig, så mine armer spenner kobberbuen.
36 Og du gir meg din frelse til skjold, og din høyre hånd støtter meg, og din mildhet gjør meg stor.
37 Du gjør rommet vidt for mine skritt under meg, og mine ankler vakler ikke.
38 Jeg forfølger mine fiender og når dem, og jeg vender ikke tilbake før jeg har gjort ende på dem.
39 Jeg knuser dem, så de ikke makter å reise seg; de faller under mine føtter.
40 Og du omgjorder meg med kraft til krig, du bøyer mine motstandere under meg.
41 Og mine fiender lar du vende meg ryggen, og mine avindsmenn utrydder jeg.
42 De roper, men der er ingen frelser - til Herren, men han svarer dem ikke.
43 Og jeg knuser dem som støv for vinden, jeg tømmer dem ut som søle på gatene.
44 Du redder meg fra folkekamper, du setter meg til hode for hedninger; folkeferd som jeg ikke kjenmer, tjener meg.
45 Bare de hører om meg, blir de meg lydige; fremmede kryper for meg.
46 Fremmede visner bort og går bevende ut av sine borger.
47 Herren lever, og priset er min klippe, og opphøyet er min frelses Gud,
48 den Gud som gir meg hevn og legger folkeferd under meg,
49 som frir meg ut fra mine fiender; ja, over mine motstandere ophøyer du meg, fra voldsmannen redder du meg.
50 Derfor vil jeg prise deg iblandt hedningene, Herre, og lovsynge ditt navn.
51 Han gjør frelsen stor for sin konge, han gjør miskunnhet mot sin salvede, mot David og mot hans ætt til evig tid.
