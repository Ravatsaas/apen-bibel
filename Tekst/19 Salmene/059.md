## Kapittel 59

1 Til sangmesteren; "Forderv ikke"[^1]; av David; en gyllen sang, da Saul sendte folk som tok vare på huset for å drepe ham[^2].
2 Fri meg fra mine fiender, min Gud, vern meg mot dem som reiser seg imot meg,
3 fri meg fra dem som gjør urett, og frels meg fra blodgjerrige menn!
4 For se, de lurer på mitt liv; sterke menn slår seg sammen imot meg, uten misgjerning og uten synd hos meg, Herre!
5 Uten brøde hos meg stormer de fram og stiller seg opp; våkn opp for å møte meg, og se til!
6 Ja du, Herre, hærskarenes Gud, Israels Gud, våkn opp for å hjemsøke alle hedninger, vær ikke nådig imot noen av de troløse nidinger! Sela.
7 De kommer igjen om kvelden, tuter som hunder og løper rundt omkring i byen.
8 Se, det går en strøm av ord ut av deres munn; der er sverd på deres lepper; for hvem hører det?
9 Men du, Herre, le, av dem, du spotter alle hedninger.
10 Mot hans[^3] makt vil jeg bie på deg; for Gud er min borg.
11 Min Gud vil komme meg i møte med sin miskunnhet, Gud vil la meg se med lyst på mine fiender.
12 Slå dem ikke ihjel, for at mitt folk ikke skal glemme det! La dem drive ustadig omkring ved din makt og styrt dem ned, du, vårt skjold, Herre!
13 Hvert ord på deres lepper er en synd i deres munn; la dem så fanges i sitt overmot og for den forbannelses og løgns skyld som de fører i sin munn!
14 Gjør ende på dem i vrede, gjør ende på dem, så de ikke mere er til, og la dem vite at Gud er den som hersker i Jakob inntil jordens ender! Sela.
15 Og de kommer igjen om kvelden, tuter som hunder og løper rundt omkring i byen.
16 De farer omkring etter mat; om de ikke blir mette, blir de slik natten over.
17 Men jeg vil synge om din styrke, og jeg vil juble om morgenen over din miskunnhet; for du er min borg og min tilflukt den dag jeg er i nød.
18 Min styrke! For deg vil jeg synge; for Gud er min borg, min miskunnhets Gud.

[^1]:  SLM 57, 1.
[^2]:  1SA 19, 11 fg.
[^3]:  den mektige fiendes.
