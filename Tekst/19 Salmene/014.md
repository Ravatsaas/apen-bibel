## Salme 14

### Dårens vantro

1 Til sangmesteren; av David. 
    
    Dåren sier i hjertet sitt: «Det finnes ingen Gud.»
        Onde og avskyelige er gjerningene deres; 
        det er ingen som gjør godt.

    2 Herren skuer ned fra himmelen på menneskenes barn 
        for å se om det er noen som har forstand; 
        noen som søker Gud.

    3 Alle har veket til side; 
        alle sammen er fordervet.
        Det er ingen som gjør godt; 
        ikke en eneste.

    4 Sanser de ingenting, alle de som gjør urett?
        Alle de som spiser folket mitt, slik som de spiser brød? 
        De kaller ikke på Herren.
    
    5 Da skal de bli forferdet; 
        for Gud er med de rettferdige.

    6 Bare undertrykk den hjelpeløses planer, 
        For Herren er hans tilflukt!
    
    7 Måtte det komme frelse for Israel ifra Sion! 
        Når Herren avslutter sitt folks fangenskap, 
        da skal Jakob fryde seg, og Israel glede seg.
