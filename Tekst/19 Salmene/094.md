## Kapittel 94

1 Du hevnens Gud, Herre, du hevnens Gud, åpenbar deg i herlighet!
2 Reis deg, du jordens dommer, la gjengjeldelse komme over de overmodige!
3 Hvor lenge skal de ugudelige, Herre, hvor lenge skal de ugudelige fryde seg?
4 De utgyder en strøm av ord, de fører frekk tale; alle de som gjør urett, taler store ord.
5 Ditt folk, Herre, knuser de, og din arv plager de.
6 Enken og den fremmede slår de ihjel, og farløse myrder de.
7 Og de sier: Herren ser ikke, og Jakobs Gud gir ikke akt.
8 Gi dog akt, dere ufornuftige blandt folket, og dere dårer, når vil dere bli kloke?
9 Mon han som planter øret, ikke skulle høre? Mon han som skaper øyet, ikke skulle se?
10 Mon han som refser hedningene, ikke skulle straffe, han som gir menneskene forstand?
11 Herren kjenner menneskenes tanker, han vet at de er tomhet.
12 Salig er den mann som du, Herre, refser og gir lærdom av din lov
13 for å gi ham ro for onde dager, inntil det blir gravd en grav for den ugudelige.
14 For Herren skal ikke forkaste sitt folk og ikke forlate sin arv;
15 for dommen skal vende tilbake til rettferdighet, og alle de oppriktige av hjertet skal gi den medhold.
16 Hvem reiser seg for meg imot de onde? Hvem stiller seg fram for meg imot dem som gjør urett?
17 Dersom ikke Herren var min hjelp, ville min sjel snart bo i dødsrikets stillhet.
18 Når jeg sier: Min fot vakler, da holder din miskunnhet meg oppe, Herre!
19 Når mine urolige tanker i mitt hjerte blir mange, da husvaler din trøst min sjel.
20 Har vel fordervelsens domstol noe samfunn med deg, der hvor de skaper urett under skinn av rett?
21 De slår seg skarevis sammen imot den rettferdiges sjel, og uskyldig blod dømmer de skyldig.
22 Da blir Herren meg en borg, og min Gud min tilflukts klippe.
23 Og han lar deres urett komme tilbake over dem, og for deres ondskaps skyld skal han utrydde dem; ja, Herren vår Gud skal utrydde dem.
