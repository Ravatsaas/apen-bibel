## Kapittel 50

1 En salme av Asaf. Den Allmektige, Gud Herren, taler og kaller på jorden fra solens oppgang til dens nedgang.
2 Fra Sion, skjønnhetens krone, stråler Gud fram.
3 Vår Gud kommer og skal ikke tie; ild fortærer for hans åsyn, og omkring ham stormer det sterkt.
4 Han kaller på himmelen der oppe og på jorden for å dømme sitt folk:
5 Samle til meg mine fromme, som har inngått pakt med meg om offer!
6 Og himmelen kunngjør hans rettferdighet; for Gud er den som skal dømme. Sela.
7 Hør, mitt folk, jeg vil tale, Israel, jeg vil vitne for deg: Gud, din Gud, er jeg.
8 Ikke for dine offers skyld vil jeg straffe deg; dine brennoffer er alltid for meg.
9 Jeg vil ikke ta okser fra ditt hus eller bukker fra dine hegn.
10 For meg hører alle dyr i skogen til, dyrene på fjellene i tusentall.
11 Jeg kjenner alle fjellenes fugler, og det som rører seg på marken, står for meg.
12 Om jeg hungret, ville jeg ikke si det til deg; for meg hører jorderike til og alt det som fyller det.
13 Mon jeg skulle spise oksers kjøtt og drikke bukkers blod?
14 Ofre Gud takksigelse og gi den Høyeste det du har lovt,
15 og kall på meg på nødens dag, så vil jeg utfri deg, og du skal prise meg.
16 Men til den ugudelige sier Gud: Hva har du med å fortelle om mine lover og føre min pakt i din munn?
17 Du hater jo tukt og kaster mine ord bak deg.
18 Når du ser en tyv, er du gjerne med ham, og med horkarler gjør du felles sak.
19 Din munn slipper du løs med ondt, og din tunge spinner sammen svik.
20 Du sitter og taler imot din bror, du baktaler din mors sønn.
21 Dette har du gjort, og jeg har tidd; du tenkte jeg var som du; men jeg vil straffe deg og stille det fram for dine øyne.
22 Legg merke til dette, dere som glemmer Gud, for at jeg ikke skal sønderrive, og det er ingen som redder!
23 Den som ofrer takksigelse, ærer meg, og den som går den rette vei, ham vil jeg la skue Guds frelse.
