## Kapittel 27

1 Av David. Herren er mitt lys og min frelse, for hvem skal jeg frykte? Herren er mitt livs vern, for hvem skal jeg reddes?
2 Når ugjerningsmenn nærmer seg imot meg for å oppsluke meg, mine motstandere og mine fiender, så snubler og faller de selv.
3 Om en hær leirer seg imot meg, frykter ikke mitt hjerte; om krig reiser seg imot meg, enda er jeg trygg.
4 Én ting har jeg bedt Herren om, det stunder jeg etter, at jeg må bo i Herrens hus alle mitt livs dager for å skue Herrens liflighet og grunde i hans tempel.
5 For han gjemmer meg i sin hytte på den onde dag, han skjuler meg i sitt telts skjul; på en klippe fører han meg opp.
6 Og nå skal mitt hode oppløfte seg over mine fiender rundt omkring meg, og jeg vil ofre jubeloffere i hans telt, jeg vil prise og lovsynge Herren.
7 Hør, Herre, høyt roper jeg, og vær meg nådig og svar meg!
8 Mitt hjerte holder fram for deg [ditt ord]: Søk mitt åsyn! Herre, jeg søker ditt åsyn.
9 Skjul ikke ditt åsyn for meg, bortstøt ikke i vrede din tjener! Min hjelp har du vært. Kast meg ikke bort og forlat meg ikke, min frelses Gud!
10 For min far og min mor har forlatt meg, men Herren tar meg opp.
11 Lær meg, Herre, din vei, og led meg på den jevne sti for mine fienders skyld!
12 Overgi meg ikke til mine fienders mordlyst! for falske vitner står opp imot meg, og menn som fnyser av vold.
13 O, dersom jeg ikke trodde å skulle se Herrens godhet i de levendes land! -
14 Bi på Herren, vær ved godt mot, og ditt hjerte være sterkt, ja, bi på Herren!
