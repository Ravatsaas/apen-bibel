## Kapittel 88

1 En sang; en salme av Korahs barn; til sangmesteren; etter Mahalat leannot[^1]; en læresalme av Heman, esrahitten.
2 Herre, min frelses Gud! Om dagen og om natten roper jeg for deg.
3 La min bønn komme for ditt åsyn, bøy ditt øre til mitt klagerop!
4 For min sjel er mett av ulykker, og mitt liv er kommet nær til dødsriket.
5 Jeg aktes like med dem som farer ned i hulen; jeg er som en mann uten kraft,
6 frigitt[^2] som en av de døde, lik de ihjelslagne som ligger i graven, som du ikke mere kommer i hu, fordi de er skilt fra din hånd.
7 Du har lagt meg i dypenes hule, på mørke steder, i avgrunner.
8 Din vrede tynger på meg, og med alle dine bølger trenger du meg. Sela.
9 Du har drevet mine kjenninger langt bort fra meg, du har gjort meg avskyelig for dem; jeg er stengt inne og kommer ikke ut.
10 Mitt øye er vansmektet av elendighet; jeg har påkalt deg, Herre, hver dag, jeg har utbredt mine hender til deg.
11 Mon du gjør undergjerninger for de døde, eller mon dødninger står opp og priser deg? Sela.
12 Mon der fortelles i graven om din miskunnhet, i avgrunnen om din trofasthet?
13 Mon din undergjerning blir kjent i mørket, og din rettferdighet i glemselens land?
14 Men jeg roper til deg, Herre, og om morgenen kommer min bønn deg i møte.
15 Hvorfor, Herre, forkaster du min sjel? Hvorfor skjuler du ditt åsyn for meg?
16 Elendig er jeg og døende fra ungdommen av; jeg bærer dine redsler, jeg må fortvile.
17 Din vredes flammer har gått over meg, dine redsler har tilintetgjort meg.
18 De har omgitt meg som vann hele dagen, de har omringet meg alle sammen.
19 Du har drevet venn og neste langt bort fra meg; mine kjenninger er det mørke sted.

[^1]:  meningen uviss.
[^2]:  d.e. ikke lenger stående i din tjeneste.
