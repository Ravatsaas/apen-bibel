## Salme 22

### Kristi lidelser og opphøyelse

1 Til sangmesteren; etter «Morgenrødens hind[^1]»; en salme av David. 

    2 Min Gud! Min Gud! Hvorfor har du forlatt meg? 
        Jeg stønner, men min frelse er langt unna.
    
    3 Min Gud! Jeg roper om dagen, men du svarer ikke. 
        Og om natten får jeg ikke tie.
    
    4 Men du er hellig, 
        du som troner over Israels lovsanger.
    
    5 Til deg satte forfedrene våre sin lit; 
        de satte sin lit til deg, og du fridde dem ut.
    
    6 Til deg ropte de, og de ble reddet; 
        til deg satte de sin lit, og de ble ikke til skamme.
    
    7 Men jeg er en mark; ikke en mann.
        Spottet av mennesker; foraktet av folk.
    
    8 Alle de som ser meg spotter meg, 
        vrenger munnen, rister på hodet og sier:
    
    9 «Sett din vei i Herrens hånd! Han skal redde ham, 
        han skal utfri ham, siden han har behag i ham.»
    
    10 Ja, du er den som dro meg fram av mors liv, 
        som lot meg hvile trygt ved min mors bryst.
    
    11 Fra mors liv er jeg kastet på deg; 
        fra min mors mage er du min Gud.
    
    12 Ikke vær langt borte fra meg! 
        for trengselen er nær, 
        og det er ingen som hjelper.
    
    13 Sterke okser omringer meg, 
        Basans okser beleirer meg.
    
    14 De åpner munnen imot meg 
        for å rive meg i biter som en brølende løve.
    
    15 Jeg er tømt ut som vann, 
        og alle beinene mine er ute av ledd.
        Hjertet mitt er som voks, smeltet inni meg.
    
    16 Kraften min har tørket opp som et potteskår, 
        og tungen henger fast i gommene mine. 
        Du legger meg i dødens støv.
    
    17 For hunder omringer meg, 
        flokken av de onde beleirer meg; 
        de har gjennomhullet hendene og føttened mine.
    
    18 Jeg kan telle alle beinene mine; 
        de stirrer på meg med skadefryd.
    
    19 De deler klærne mine mellom seg 
        og kaster lodd om kjortelen min.
    
    20 Herre, ikke vær langt borte! 
        skynd deg å hjelpe meg, du som er min styrke!
    
    21 Redd sjelen min fra sverdet, 
        og livet mitt fra hundenes klør!
    
    22 Frels meg fra løvens gap, 
        og fra villoksenes horn - 
        du bønnhører meg!
    
    23 Jeg vil kunngjøre ditt navn for brødrene mine, 
        midt i menigheten vil jeg lovprise deg.
    
    24 Dere som frykter Herren, lov ham! 
        Hele Jakobs slekt, gi ham ære!
        Frykt for ham, hele Israels slekt!
    
    25 For han har ikke foraktet eller avskydd den undertryktes lidelser,
        og har ikke skjult ansiktet sitt for ham.
        Men da han ropte til ham, hørte han.
    
    26 Fra deg kommer lovprisningen min i den store forsamlingen; 
        Jeg vil holde løftene mine i påsyn av de som frykter Herren.
    
    27 De fattige skal spise og bli mette.
        De som søker Herren, skal lovprise ham; 
        Måtte deres hjerte leve til evig tid!
    
    28 Alle jordens ender skal minnes det og vende om til Herren, 
        og alle folkenes slekter skal bøye seg for ham.
    
    29 For riket tilhører Herren, 
        og han hersker over folkene.
    
    30 Alle jordens rikmenn skal spise og tilbe; 
        alle de som stiger ned i støvet skal bøye seg for ham;
        alle de som ikke kan holde sin sjel i live.
    
    31 Etterkommerne skal tjene ham;
        etterslekten skal fortelles om Herren.
    
    32 De skal komme og fortelle om hans rettferdighet,
        og neste generasjon skal få høre hva han har gjort.

[^1]: Sannsynligvis melodien.