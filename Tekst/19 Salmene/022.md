## Kapittel 22

1 Til sangmesteren; etter "Morgenrødens hind"*; en salme av David. / {* sannsynligvis melodien.}
2 Min Gud! Min Gud! Hvorfor har du forlatt meg? Langt borte fra min frelse er min klages ord.
3 Min Gud! Jeg roper om dagen, og du svarer ikke, og om natten, og jeg får ikke tie.
4 Og du er dog hellig, du som troner over Israels lovsanger.
5 Til deg satte våre fedre sin lit; de satte sin lit til deg, og du utfridde dem.
6 Til deg ropte de, og de ble reddet; til deg satte de sin lit, og de ble ikke til skamme.
7 Men jeg er en orm og ikke en mann, menneskers spott og folks forakt.
8 Alle de som ser meg, spotter meg, vrenger munnen, ryster på hodet og sier:
9 Sett din vei i Herrens hånd! Han skal redde ham, han skal utfri ham, siden han har behag i ham.
10 Ja, du er den som dro meg fram av mors liv, som lot meg hvile trygt ved min mors bryst.
11 På deg er jeg kastet fra mors liv; fra min mors skjød er du min Gud.
12 Vær ikke langt borte fra meg! for trengselen er nær, og det er ingen hjelper.
13 Sterke okser omringer meg, Basans okser kringsetter meg.
14 De spiler opp sin munn imot meg som en sønderrivende og brølende løve.
15 Jeg er utøst som vann, og alle mine ben skiller seg at; mitt hjerte er som voks, smeltet midt i mitt liv.
16 Min kraft er optørket som et potteskår, og min tunge henger fast ved mine gommer, og i dødens støv legger du meg.
17 For hunder omringer meg, de ondes hop kringsetter meg; de har gjennomboret mine hender og mine føtter.
18 Jeg kan telle alle mine ben; de ser til, de ser på meg med lyst.
19 De deler mine klær mellom seg og kaster lodd om min kjortel.
20 Men du? Herre, vær ikke langt borte, du min styrke, skynd deg å hjelpe meg!
21 Redd min sjel fra sverdet, mitt eneste* fra hunders vold! / {* d.e. min sjel.}
22 Frels meg fra løvens gap, og fra villoksenes horn - du bønnhører meg!
23 Jeg vil kunngjøre ditt navn for mine brødre, midt i menigheten vil jeg love deg.
24 Dere som frykter Herren, lov ham, all Jakobs ætt, ær ham, og frykt for ham, all Israels ætt!
25 For han har ikke foraktet og ikke avskydd den elendiges elendighet og ikke skjult sitt åsyn for ham; men da han ropte til ham, hørte han.
26 Fra deg utgår min pris i en stor forsamling; mine løfter vil jeg holde for deres øyne som frykter ham.
27 De saktmodige skal spise og bli mette; de som søker Herren, skal love ham; deres hjerte leve til evig tid!
28 Alle jordens ender skal komme det i hu og vende om til Herren, og alle folkenes slekter skal tilbe for ditt åsyn.
29 For riket hører Herren til, og han hersker over folkene.
30 Alle jordens rikmenn skal spise og tilbe; for hans åsyn skal alle de bøye seg som stiger ned i støvet, og den som ikke kan holde sin sjel i live.
31 Etterkommerne skal tjene ham, der skal fortelles om Herren til etterslekten.
32 De skal komme og kunngjøre hans rettferdighet for det folk som blir født, at han har gjort det.
