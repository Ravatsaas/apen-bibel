## Salme 21

### Kongen gleder seg i Herren

1 Til sangmesteren; en salme av David.

    2 Herre! Kongen gleder seg over din makt, 
        og han fryder seg stort over din frelse!

    3 Det hans hjerte ønsket, har du gitt ham, 
        og det hans lepper bad om, har du ikke nektet ham. 
        Sela.
  
    4 Du kom ham i møte med velsignelse og lykke, 
        du satte en krone av gull på hodet hans.
    
    5 Han bad deg om liv, og du gav ham det. 
        Et langt liv for evig og alltid.
    
    6 Fordi du har utfridd ham, har han fått stor ære; 
        storhet og herlighet legger du på ham.
    
    7 Du har gitt ham evige velsignelser,
        og har fylt ham med glede ved din nærhet.
    
    8 For kongen setter sin lit til Herren, 
        og på grunn av den Høyestes trofasthet skal han ikke rokkes.
    
    9 Din hånd skal finne alle dine fiender, 
        din høyre hånd skal finne de som hater deg.
    
    10 Du skal være som en ildovn for dem når du viser deg; 
        Herren skal brnne dem opp i sin vrede, og ild skal fortære dem.
    
    11 Livsfrukten deres skal du utslette fra jorden, 
        og avkommet deres blant menneskenes barn.
    
    12 For de har lagt onde planer mot deg; 
        de har tenkt ut onde råd.
        De skal ikke lykkes.
    
    13 For du skal sende dem på flukt; 
        du sikter med buestrengen mot ansiktene deres.
    
    14 Herre, reis deg i din kraft! 
        Vi vil lovsynge og prise ditt storverk.
