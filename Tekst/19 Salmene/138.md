## Kapittel 138

1 Av David. Jeg vil prise deg av hele mitt hjerte, for gudenes[^1] øyne vil jeg lovsynge deg.
2 Jeg vil kaste meg ned foran ditt hellige tempel, og jeg vil prise ditt navn for din miskunnhets og din trofasthets skyld; for du har gjort ditt ord herlig, mere enn alt ditt navn.
3 Den dag jeg ropte, svarte du meg; du gjorde meg frimodig, i min sjel kom det styrke.
4 Herre! Alle jordens konger skal prise deg når de får høre din munns ord.
5 Og de skal synge om Herrens veier; for Herrens ære er stor,
6 for Herren er opphøyet, og han ser til den ringe, og den stolte kjenner han langt fra.
7 Om jeg vandrer midt i trengsel, holder du meg i live; mot mine fienders vrede rekker du ut din hånd, og du frelser meg ved din høyre hånd.
8 Herren vil fullføre sin gjerning for meg. Herre, din miskunnhet varer evindelig; gi ikke opp dine henders gjerninger!

[^1]:  SLM 82, 1. 6. JOH 10, 34.
