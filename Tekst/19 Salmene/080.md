## Kapittel 80

1 Til sangmesteren; etter "Liljer"[^1]; et vitnesbyrd av Asaf; en salme.
2 Israels hyrde, vend øret til, du som fører Josef som en flokk! Du som troner over kjerubene, åpenbar deg i herlighet!
3 Vekk opp ditt velde for Efra'im og Benjamin og Manasse, og kom oss til frelse!
4 Gud, reis oss opp igjen, og la ditt åsyn lyse, så vi blir frelst!
5 Herre, Gud, hærskarenes Gud hvor lenge har du latt din vrede ryke uten å ense ditt folks bønn!
6 Du har gitt dem tårebrød å spise og tårer å drikke i fullt mål.
7 Du gjør oss til en trette for våre naboer, og våre fiender spotter med lyst.
8 Gud, hærskarenes Gud, reis oss opp igjen, og la ditt åsyn lyse, så vi blir frelst!
9 Et vintre tok du opp fra Egypt, du drev hedningefolk ut og plantet det.
10 Du ryddet opp for det, og det festet sine røtter og fylte landet.
11 Fjell ble skjult av dets skygge, og Guds sedrer av dets greiner.
12 Det strakte ut sine greiner til havet og sine skudd bort imot elven.
13 Hvorfor har du revet ned dets hegn, så alle de som går forbi på veien, plukker av det?
14 Svinet fra skogen gnager på det, og hva som rører seg på marken, spiser av det.
15 Gud, hærskarenes Gud, vend tilbake, sku ned fra himmelen og se og ta deg av dette vintre
16 og vern om det som din høyre hånd har plantet, og om den sønn du har utvalgt deg!
17 Det er brent med ild, det er avhugget; for ditt åsyns trusel går de under.
18 La din hånd være over den mann som er ved din høyre hånd, over den menneskesønn du har utvalgt deg,
19 så vil vi ikke vike fra deg! Gjør oss levende igjen, så vil vi påkalle ditt navn!
20 Herre, Gud, hærskarenes Gud, reis oss opp igjen, la ditt åsyn lyse, så vi blir frelst!

[^1]:  SLM 45, 1.
