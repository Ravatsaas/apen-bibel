## Kapittel 34

1 Av David, da han tedde seg som vanvittig for Abimelek, og denne jog ham fra seg, og han gikk bort.
2 Jeg vil love Herren til enhver tid, hans pris skal alltid være i min munn.
3 Min sjel skal rose seg av Herren; de saktmodige skal høre det og glede seg.
4 Pris Herrens storhet med meg, og la oss sammen opphøye hans navn!
5 Jeg søkte Herren, og han svarte meg, og han fridde meg fra alt det som forferdet meg.
6 De så opp til ham og strålte av glede, og deres åsyn rødmet aldri av skam.
7 Denne elendige ropte, og Herren hørte, og han frelste ham av alle hans trengsler.
8 Herrens engel leirer seg rundt omkring dem som frykter ham, og han utfrir dem.
9 Smak og se at Herren er god! Salig er den mann som tar sin tilflukt til ham.
10 Frykt Herren, dere hans hellige! For intet fattes dem som frykter ham.
11 De unge løver lider nød og hungrer, men dem som søker Herren, fattes ikke noe godt.
12 Kom, barn, hør meg! Jeg vil lære dere Herrens frykt.
13 Hvem er den mann som har lyst til liv, som ønsker seg dager til å se lykke?
14 Hold din tunge fra ondt og dine lepper fra å tale svik!
15 Vik fra ondt og gjør godt, søk fred og jag etter den!
16 Herrens øyne er vendt til de rettferdige, og hans ører til deres rop.
17 Herrens åsyn er imot dem som gjør ondt, for å utrydde deres ihukommelse av jorden.
18 Hine roper, og Herren hører, og av alle deres trengsler utfrir han dem.
19 Herren er nær hos dem som har et sønderbrutt hjerte, og han frelser dem som har en sønderknust ånd.
20 Mange er den rettferdiges ulykker, men Herren utfrir ham av dem alle.
21 Han tar vare på alle hans ben, ikke ett av dem blir sønderbrutt.
22 Ulykke dreper den ugudelige, og de som hater den rettferdige, dømmes skyldige.
23 Herren forløser sine tjeneres sjel, og ingen av dem som tar sin tilflukt til ham, dømmes skyldig.
