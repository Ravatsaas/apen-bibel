## Salme 2

### Sønnen skal innsettes som konge

    1 Hvorfor raser hedningene, 
        og hvorfor legger folkeslagene håpløse planer?
    2 Jordens konger reiser seg, 
        og fyrstene rådslår sammen 
        mot Herren og mot hans salvede:
    3 De sier: «La oss sprenge lenkene deres 
        og kaste av oss båndene deres!»

    4 Han som troner i himmelen ler, 
        Herren gjør narr av dem.
    5 Så taler han til dem i sin harme, 
        og forferder dem i sin vrede:
    6 «Jeg har innsatt min konge 
        på Sion, mitt hellige fjell!»

    7 Jeg vil kunngjøre det som er fastsatt: 
    Herren sa til meg: 
        «Du er min sønn, 
        jeg har født deg idag.
    8 Bare spør av meg, 
        så vil jeg gi deg hedningene til arv 
        og jordens ender til eie.
    9 Du skal knuse dem med jernstav; 
        du skal slå dem i stykker som pottemakerens krukke.»

    10 Gå fram med visdom, dere Konger! 
        Og ta imot advarselen, dere dommere på jorden!
    11 Tjen Herren med ærefrykt;
        og juble, skjelvende!
    12 Gi hyllest til[^1] Sønnen, 
        for at han ikke skal bli harm, 
        for at dere ikke skal gå til grunne i deres opprør[^2]! 
    For harmen hans kan blusse opp plutselig. 
    Alle de som tar sin tilflukt til ham[^3] er lykkelige.

[^1]: Bokstavelig: Kyss (Se 1. Sam 10:1)
[^2]: Bosktavelig: På veien
[^3]: Sal 34:9; 84:13.