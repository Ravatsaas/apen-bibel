## Kapittel 5

1 Til sangmesteren, til blåseinstrumenter; en salme av David.

    2 Vend øret til ordene mine, Herre, 
        merk på tankene mine!
    3 Lytt til klageropet mitt, 
        min konge og min Gud! 
        For til deg ber jeg.
    4 Herre, om morgenen hører du stemmen min! 
        Om morgenen legger jeg min sak fram for deg og venter.

    5 For du er ikke en Gud som har behag i ondskap; 
        den onde får ikke bo hos deg.
    6 Overmodige får ikke stå for dine øyne; 
        du hater alle dem som gjør urett.
    7 Du vil ødelegge de som taler løgn; 
        Herren avskyr de som er blodtørstige og falske.
    
    8 Men på grunn av din store trofasthet går jeg inn i ditt hus. 
        I ærefrykt for deg vil jeg bøye meg ned foran ditt tempel.
    9 Herre, led meg ved din rettferdighet
        på grunn av fiendene mine. 
        gjør veien din jevn foran meg!

    10 For det er ikke sannhet i deres munn;
        ødeleggelse er i deres indre, 
        munnen deres er en åpen grav,
        og tungen deres er glatt.
    11 Døm dem skyldige, Gud! 
        La dem falle for sine egne råd, 
        styrt dem ned på grunn av deres mange misgjerninger! 
        For de er gjenstridige mot deg.
        
    12 Da skal alle de som tar sin tilflukt til deg glede seg; 
        de skal juble til evig tid, 
        og du skal verne om dem; 
        og de som elsker ditt navn, skal fryde seg i deg.
    13 For du velsigner den rettferdige, Herre! 
        Som med et skjold dekker du ham med nåde.
