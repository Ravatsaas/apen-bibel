## Kapittel 69

1 Til sangmesteren; etter "Liljer"*; av David. / {* SLM 45, 1.}
2 Frels meg, Gud, for vannene er kommet inntil sjelen.
3 Jeg er sunket ned i bunnløst dynd, hvor der intet fotfeste er; jeg er kommet i dype vann, og strømmen slår over meg.
4 Jeg har ropt meg trett, min strupe brenner; mine øyne er borttæret idet jeg venter på min Gud.
5 Flere enn hårene på mitt hode er de som hater meg uten årsak; tallrike er de som vil forderve meg, mine fiender uten grunn; det jeg ikke har røvet, skal jeg nå gi tilbake.
6 Gud, du kjenner min dårskap, og all min syndeskyld er ikke skjult for deg.
7 La dem ikke bli til skamme ved meg, de som bier etter deg, Herre, Herre, hærskarenes Gud! La dem ikke bli til spott ved meg, de som søker deg, Israels Gud!
8 For for din skyld bærer jeg vanære, dekker skam mitt åsyn.
9 Jeg er blitt fremmed for mine brødre og en utlending for min mors barn.
10 For nidkjærhet for ditt hus har fortært meg, og deres hån som håner deg, er falt på meg.
11 Og min sjel gråt mens jeg fastet, og det ble meg til spott.
12 Og jeg kledde meg i sekk, og jeg ble et ordspråk for dem.
13 De som sitter i porten, snakker om meg, og de som drikker sterk drikk, synger om meg.
14 Men jeg kommer med min bønn til deg, Herre, i nådens tid, Gud, for din stor miskunnhet; svar meg med din frelsende trofasthet!
15 Redd meg ut av dyndet og la meg ikke synke! La meg bli reddet fra dem som hater meg, og fra de dype vann!
16 La ikke vannstrømmen slå over meg og ikke dypet sluke meg, og la ikke brønnen lukke sitt gap over meg!
17 Svar meg, Herre, for din miskunnhet er god; vend deg til meg etter din store barmhjertighet!
18 Og skjul ikke ditt åsyn for din tjener, for jeg er i nød; skynd deg å svare meg!
19 Kom nær til min sjel, forløs den, frels meg for mine fienders skyld!
20 Du kjenner min spott og min skam og min vanære; alle mine motstandere er for ditt åsyn.
21 Spott har brutt mitt hjerte, så jeg er syk, og jeg ventet på medynk, men der var ingen, på trøstere, men jeg fant ikke noen.
22 De gav meg galle å spise, og for min tørst gav de meg eddik å drikke.
23 La deres bord bli til en strikke for deres åsyn og til en snare for dem når de er trygge!
24 La deres øyne formørkes, så de ikke ser, og la deres lender alltid vakle!
25 Utøs din harme over dem, og la din brennende vrede nå dem!
26 Deres bolig bli øde, ei være der noen som bor i deres telt!
27 For den du har slått, forfølger de, og de forteller om deres smerte som du har stunget.
28 La dem legge skyld til sin skyld, og la dem ikke komme til din rettferdighet!
29 La dem bli utslettet av de levendes bok, og la dem ikke bli innskrevet med de rettferdige!
30 Men jeg er elendig og full av pine; la din frelse, Gud, føre meg i sikkerhet!
31 Jeg vil love Guds navn med sang og opphøye ham med lovprisning,
32 og det skal behage Herren bedre enn en ung okse med horn og klover.
33 Når saktmodige ser det, skal de glede seg; dere som søker Gud, deres hjerte leve!
34 For Herren hører på de fattige, og sine fanger forakter han ikke.
35 Himmel og jord skal love ham, havet og alt det som rører seg i det.
36 For Gud skal frelse Sion og bygge byene i Juda, og de* skal bo der og eie dem, / {* de sanne israelitter.}
37 og hans tjeneres avkom skal arve dem, og de som elsker hans navn, skal bo i dem.
