## Kapittel 143

1 En salme av David. Herre, hør min bønn, vend øret til mine inderlige bønner, svar meg i din trofasthet, i din rettferdighet,
2 og gå ikke i rette med din tjener! For ingen som lever, er rettferdig for ditt åsyn.
3 For fienden har forfulgt min sjel, han har knust mitt liv til jorden, han har satt meg på mørke steder som de evig døde.
4 Og min ånd er vansmektet i meg, mitt hjerte er forferdet inneni meg.
5 Jeg kommer fordums dager i hu, jeg tenker på alt ditt verk, jeg grunder på dine henders gjerning.
6 Jeg utbreder mine hender til deg, min sjel lenges etter deg som et vansmektende land. Sela.
7 Skynd deg å svare meg, Herre! Min ånd fortæres; skjul ikke ditt åsyn for meg, så jeg blir lik dem som farer ned i graven!
8 La meg årle høre din miskunnhet, for til deg setter jeg min lit! Kunngjør meg den vei jeg skal vandre, for til deg oppløfter jeg min sjel!
9 Fri meg fra mine fiender, Herre! Hos deg søker jeg ly.
10 Lær meg å gjøre din vilje, for du er min Gud! Din gode Ånd lede meg på jevnt land!
11 For ditt navns skyld, Herre, vil du holde meg i live; i din rettferdighet vil du føre min sjel ut av trengsel,
12 og i din miskunnhet vil du utrydde mine fiender og ødelegge alle dem som trenger min sjel; for jeg er din tjener.
