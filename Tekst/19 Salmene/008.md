## Salme 8

### Gud har kronet mennesket med ære

1 Til sangmesteren, etter Gittit[^1]; en salme av David. 

    2 Herre, vår Herre, 
        hvor herlig ditt navn er over hele jorden, 
        du som har bredt din prakt ut over himmelen!

    3 Av barns og spebarns munn har du grunnfestet en makt for dine motstanderes skyld, 
        for å stoppe munnen på fienden og den hevngjerrige.

    4 Når jeg ser din himmel, dine fingrers gjerning, 
        månen og stjernene, som du har gjort,

    5 hva er da et menneske, at du minnes ham, 
        og et menneskebarn, at du ser til ham!

    6 Og du skapte ham lite ringere enn Gud, 
        og med ære og herlighet kronet du ham.

    7 Du satte ham til å herske over dine henders gjerninger, 
        alt la du under hans føtter,
        8 sauer og okser, alle sammen, ja også markens dyr,
        9 himmelens fugler og havets fisker, alt som ferdes på havenes stier.
        
    10 Herre, vår Herre, 
        hvor herlig ditt navn er over all jorden!

[^1]: Kanskje en musikkstil oppkalt etter byen Gat.