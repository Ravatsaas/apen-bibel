## Salme 9

### Lovprisning for Guds rettferdige dom

1 Til sangmesteren, etter «Mutlabbén»[^1]; en salme av David.

    2 Jeg vil prise Herren av hele mitt hjerte, 
        jeg vil forkynne alle dine undergjerninger.
    3 Jeg vil glede og fryde meg i deg, 
        jeg vil lovsynge ditt navn, du Høyeste,
    4 for fiendene mine viker tilbake, 
        faller og omkommer for ditt åsyn.
    5 Du har hjulpet meg til rett og dom, 
        du har satt deg på tronen som rettferdig dommer.
    6 Du har truet hedningene, 
        tilintetgjort den ugudelige; 
        deres navn har du utslettet for evig og alltid.
    7 Fiendenes boliger er helt ødelagt for alltid, 
        og byene har du omstyrtet, 
        minnet etter dem er tilintetgjort.

    8 Herren troner til evig tid, 
        han har reist sin trone til dom,
    9 og han dømmer jorderiket med rettferdig dom, 
        han avsier dom over folkene med redelighet.
    10 Herren er en borg for den undertrykte, 
        en borg i nødens tider.
    11 Og de som kjenner ditt navn, stoler på deg; 
        for du har ikke forlatt dem som søker deg, Herre!
    12 Lovsyng Herren, som bor på Sion, 
        gjør hans store gjerninger kjent blandt folkene!
    13 For han som hevner blod, husker på de elendige, 
        han glemmer ikke deres skrik.
    14 Vær nådig mot meg, Herre! 
        Se det jeg må lide av dem som hater meg, 
        du som løfter meg opp fra dødens porter,
    15 for at jeg skal forkynne all din pris, 
        i Sions datters porter skal jeg fryde meg i din frelse.
    16 Hedningene er sunket i den graven de gravde; 
        foten deres er fanget i det garnet de skjulte.
    17 Herren er blitt kjent, han har holdt dom; 
        han fanger den ugudelige i hans egne henders gjerning. 
        Higgajon[^2]. Sela.

    18 De ugudelige skal fare ned til dødsriket, 
        alle hedninger, som glemmer Gud.
    19 Den trengende er ikke glemt for alltid; 
        de undertryktes håp skal ikke gå til grunne for evig.
    20 Reis deg, Herre! 
        La ikke mennesker ha makt, 
        la hedningene bli dømt for ditt åsyn!
    21 La frykt komme over dem, Herre! 
        La hedningene kjenne at de er mennesker! 
        Sela.

[^1]: Betydningen er ukjent. Kanskje en musikkstil eller bestemt sang.
[^2]: Kanskje et musikalsk uttrykk.