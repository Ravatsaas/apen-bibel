## Kapittel 7

### Herren er en rettferdig dommer

1 En sjiggajon[^1] av David, som han sang for Herren på grunn av ordene til benjaminitten Kus. 

    2 Herre min Gud! Jeg tar tilflukt i deg 
        frels meg fra alle de som forfølger meg, og redd meg,
    3 for at ikke fienden skal rive sjelen min i filler som en løve;
        rive i stykker, uten at noen redder meg!

    4 Herre, min Gud! Dersom jeg har gjort dette, 
        dersom det er urett i mine hender,
    5 dersom jeg har gjengjeldt den med ondt som holdt fred med meg, 
        eller plyndret den som uten årsak var min fiende,
    6 så la fienden forfølge min sjel og innhente den 
        og tråkke livet mitt til jorden 
        og legge æren min i støvet. 
        
    Sela.

    7 Stå opp, Herre, i din vrede, 
        reis deg mot fiendene som raser imot meg
        og våkn opp til min hjelp! 
        Du har jo fastsatt dom.
    8 La folkeslagenes forsamling omringe deg, 
        og hersk over dem fra det høye!
    9 Herren holder dom over folkene; 
        døm meg, Herre, etter min rettferdighet 
        og etter uskylden som er i meg!

    10 Men la de ugudeliges ondskap få ende og den rettferdige stå fast! 
        Du er jo den som prøver hjerter og sinn[^2], 
        en rettferdig Gud.
    11 Mitt skjold er hos Gud, 
        som frelser de opriktige av hjertet.

    12 Gud er en rettferdig dommer, 
        og hver dag blir han vred.
    13 Dersom overtrederen ikke vender om, så kvesser Gud sverdet,
        spenner buen sin og gjør den klar
    14 Han legger dødelige våpen til rette imot ham,
        og gjør klar de brennende pilene.

    15 Overtrederen er i ferd med å føde misgjerning; 
        han er gravid med ulykke 
        og føder løgn.
    16 Han har gravd en grav; 
        men han faller selv i hullet han gravde.
    17 Den misgjerningen han planla, faller tilbake på hans eget hode, 
        og over hans egen isse kommer volden han hadde i sinne.

    18 Jeg vil prise Herren etter hans rettferdighet 
        og lovsynge Herrens, den Høyestes navn.

[^1]: Betydningen uviss, kanskje en sang som uttrykker sterk sinnsbevegelse.
[^2]: Bokstavelig: Nyrer