## Kapittel 35

1 Av David. Trett, Herre, med dem som tretter med meg! Strid mot dem som strider mot meg!
2 Grip skjold og verge og reis deg til hjelp for meg!
3 Dra spydet fram og steng veien for mine forfølgere! Si til min sjel: Jeg er din frelse!
4 La dem blues og bli til skamme som står meg etter livet! La dem vike tilbake med skam som tenker ondt imot meg!
5 La dem bli som agner for vinden, og Herrens engel støte dem bort!
6 La deres vei bli mørk og glatt, og Herrens engel forfølge dem!
7 For uten årsak har de lønnlig gjort i stand sin garngrav* for meg, uten årsak har de gravd en grav for mitt liv. / {* d.e. med garn dekket grav.}
8 La ødeleggelse komme over ham, uten at han merker det, og la hans garn som han lønnlig har utlagt, fange ham, la ham falle i det til sin ødeleggelse!
9 Da skal min sjel glede seg i Herren, fryde seg i hans frelse;
10 alle mine ben skal si: Herre, hvem er som du, du som frir den elendige fra den som er ham for sterk, og den elendige og fattige fra den som plyndrer ham?
11 Der oppstår urettferdige vidner, de spør meg om det jeg ikke vet.
12 De gjengjelder meg godt med ondt; min sjel er forlatt.
13 Og jeg, jeg kledde meg i sørgeklær, da de var syke; jeg plaget min sjel med faste, og min bønn vendte tilbake til min barm*. / {* d.e. jeg ba med hodet bøyd mot mitt bryst.}
14 Jeg gikk omkring, som om det var min venn, min bror; jeg gikk nedbøyet i sørgeklær som en som sørger over sin mor.
15 Men nå da jeg vakler, gleder de seg og flokker seg sammen; skarns-folk flokker seg om meg uten at jeg visste det; de sønderriver* og hviler ikke. / {* d.e. de søker å frarøve meg mitt gode navn og rykte.}
16 Som skamløse som spotter for et stykke brød, skjærer de tenner imot meg.
17 Herre, hvor lenge vil du se til? Fri min sjel ut fra deres ødeleggelser, mitt eneste fra de unge løver.
18 Jeg vil prise deg i en stor forsamling, love deg blant meget folk.
19 La ikke dem glede seg over meg, som uten grunn er mine fiender! La ikke dem som hater meg uten årsak, blinke med øyet!
20 For de taler ikke fred, men opptenker svik mot de stille i landet.
21 Og de lukker sin munn vidt opp imot meg, de sier: Ha, ha! Der ser vårt øye!
22 Du ser det, Herre, ti ikke! Herre, vær ikke langt borte fra meg!
23 Våkn opp og bli våken for å gi meg rett, min Gud og Herre, for å føre min sak!
24 Døm meg etter din rettferdighet, Herre min Gud, og la dem ikke glede seg over meg!
25 La dem ikke si i sitt hjerte: Ha! Etter ønske! La dem ikke si: Vi har oppslukt ham!
26 La alle dem få skam og bli til skamme som gleder seg ved min ulykke! La dem som opphøyer seg over meg, klæs i skam og skjensel!
27 La dem juble og glede seg som unner meg min rett, og la dem alltid si: Høylovet være Herren, som unner sin tjener at det går ham vel!
28 Da skal min tunge synge om din rettferdighet, hele dagen om din pris.
