## Kapittel 57

1 Til sangmesteren; "Forderv ikke"*; av David; en gyllen sang, da han flyktet for Saul og var i hulen**. / {* kanskje melodien.} / {** 1SA 22, 1; 24, 4.}
2 Vær meg nådig, Gud, vær meg nådig! For til deg tar min sjel sin tilflukt, og i dine vingers skygge søker jeg ly inntil fordervelsen går over.
3 Jeg roper til Gud, den Høyeste, til den Gud som fullfører sin gjerning for meg.
4 Han sender hjelp fra himmelen og frelser meg, når den som vil opsluke meg, håner. Sela. Gud sender sin miskunnhet og sin trofasthet.
5 Min sjel er midt iblant løver; jeg må ligge iblant dem som spruter ild, menneskebarn hvis tenner er spyd og piler, og hvis tunge er et skarpt sverd.
6 Vis deg høy over himmelen, Gud, din ære over all jorden!
7 De stiller garn for mine trinn, min sjel er nedbøyet; de graver en grav for meg, de faller selv midt i den. Sela.
8 Mitt hjerte er rolig, Gud, mitt hjerte er rolig; jeg vil synge og lovprise.
9 Våkn opp, min ære*, våkn opp, harpe og citar! Jeg vil vekke morgenrøden. / {* d.e. sjel.}
10 Jeg vil prise deg blant folkene, Herre, jeg vil lovsynge deg blant folkeslagene.
11 For din miskunnhet er stor inntil himmelen, og din trofasthet inntil skyene.
12 Vis deg høy over himmelen, Gud, din ære over all jorden!
