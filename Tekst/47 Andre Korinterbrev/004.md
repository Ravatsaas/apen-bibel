## Kapittel 4

1 Derfor, da vi har denne tjeneste, ettersom vi har fått miskunn, så taper vi ikke motet;
2 men vi har sagt oss løs fra alle skammelige snikveier og farer ikke fram med list, heller ikke forfalsker vi Guds ord, men ved å kunngjøre sannheten anbefaler vi oss til alle menneskers samvittighet for Guds åsyn.
3 Er da enn vårt evangelium skjult, så er det skjult blant dem som går fortapt,
4 i hvem denne verdens gud har forblindet de vantros sinn, for at lyset fra evangeliet om Kristi herlighet, han som er Guds billede, ikke skal skinne for dem.
5 For vi forkynner ikke oss selv, vi forkynner Kristus Jesus som Herre, oss derimot som deres tjenere for Jesu skyld.
6 For Gud, som befalte at lys skulle skinne fram av mørke, han er den som også har latt det skinne i våre hjerter, for at kunnskapen om Guds herlighet i Jesu Kristi åsyn skulle stråle fram fra oss.
7 Men vi har denne skatt i lerkar, for at den rike kraft skal være av Gud og ikke av oss,
8 idet vi alltid er i trengsel, men ikke kuet, tvilende, men ikke mistvilende,
9 forfulgt, men ikke oppgitt, nedslått, men ikke tilintetgjort -
10 alltid bærende Jesu død med oss i legemet, for at også Jesu liv skal åpenbares i vårt legeme.
11 For enda mens vi lever, overgis vi stadig til døden for Jesu skyld, for at også Jesu liv skal åpenbares i vårt dødelige kjød.
12 Slik er da døden virksom i oss, men livet i dere.
13 Men ettersom vi har den samme troens Ånd - etter det som er skrevet: Jeg trodde, derfor talte jeg - så tror vi og, derfor taler vi og,
14 for vi vet at han som vakte opp Herren Jesus, skal også vekke oss opp med Jesus og stille oss fram sammen med dere.
15 For det skjer alt sammen for deres skyld, for at nåden kan utbrede seg til dess flere og virke rikelig takksigelse til Guds ære.
16 Derfor taper vi ikke motet, men om og vårt utvortes menneske går til grunne, så fornyes dog det innvortes dag for dag.
17 For vår trengsel, som er kortvarig og lett, virker for oss en evig fylde av herlighet i overmål på overmål,
18 såsom vi ikke har det synlige for øye, men det usynlige; for det synlige er timelig, men det usynlige evig
