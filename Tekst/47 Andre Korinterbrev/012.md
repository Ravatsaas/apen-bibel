## Kapittel 12

1 Jeg må rose meg skjønt det ikke er gagnlig; men jeg kommer nå til syner og åpenbarelser av Herren.
2 Jeg kjenner et menneske i Kristus - om han var i legemet, vet jeg ikke, eller utenfor legemet, vet jeg ikke; Gud vet det - en som for fjorten år siden ble rykket like inn i den tredje himmel.
3 Og jeg kjenner dette menneske - om han var i legemet eller utenfor legemet, vet jeg ikke; Gud vet det -
4 han ble rykket inn i Paradis og hørte usigelige ord, som det ikke er et menneske tillatt å tale.
5 Av dette vil jeg rose meg; men av meg selv vil jeg ikke rose meg, uten av min skrøpelighet.
6 For om jeg vil rose meg, blir jeg ikke en dåre; for det er sannhet jeg vil tale; men jeg lar det være, for at ingen skal tenke større om meg enn som han ser meg eller hører av meg.
7 Og for at jeg ikke skal opphøye meg av de høye åpenbarelser, er det gitt meg en torn i kjødet, en Satans engel, for at han skal slå meg, så jeg ikke skal opphøye meg.
8 Om denne ba jeg Herren tre ganger at han måtte vike fra meg;
9 og han sa til meg: Min nåde er deg nok; for min kraft fullendes i skrøpelighet. Derfor vil jeg helst rose meg av min skrøpelighet, for at Kristi kraft kan bo i meg.
10 Derfor er jeg vel til mote i skrøpelighet, i mishandling, i nød, i forfølgelser, i trengsler for Kristi skyld; for når jeg er skrøpelig, da er jeg sterk.
11 Jeg er blitt en dåre; dere har tvunget meg til det. For jeg burde få ros av dere; jeg sto jo ikke i noe tilbake for de såre store apostler, om jeg enn er intet.
12 En apostels tegn ble iallfall gjort blant dere med all utholdenhet, både med tegn og under og kraftige gjerninger.
13 For hva var det dere ble tilsidesatt i for de andre menigheter uten i det at jeg ikke falt dere til byrde? Tilgi meg denne urett!
14 Se, for tredje gang er jeg nå rede til å komme til dere, og jeg vil ikke falle dere til byrde; for jeg søker ikke det som deres er, men dere selv. Barna er jo ikke skyldige å samle til foreldrene, men foreldrene til barna.
15 Men jeg vil med glede ofre, ja bli ofret for deres sjeler, om jeg enn elskes dess mindre av dere jo mere jeg elsker dere.
16 Men la så være at jeg ikke var dere til byrde, men jeg var listig og fanget dere med svik!
17 Søkte jeg vel vinning av dere ved noen av dem som jeg sendte til dere?
18 Jeg tilskyndte Titus og sendte vår bror med ham; mon vel Titus søkte vinning av dere? vandret vi ikke i den samme ånd? ikke i de samme spor?
19 Alt lenge har dere tenkt at det er dere vi forsvarer oss for. Nei, det er for Guds åsyn vi taler i Kristus; men alt er til deres oppbyggelse, mine elskede!
20 For jeg frykter for at når jeg kommer, skal jeg ikke finne dere slik som jeg ønsker, og at jeg skal finnes av dere slik som dere ikke ønsker - at det skal være kiv, avind, vrede, stridigheter, baktalelse, sladder, oppblåsthet, uorden -
21 at når jeg kommer, skal min Gud ydmyke meg hos dere igjen, og jeg skal komme til å sørge over mange av dem som før har syndet og ikke har omvendt seg fra urenheten og utukten og skamløsheten som de har drevet.
