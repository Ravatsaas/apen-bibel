## Kapittel 1

1 Paulus, ved Guds vilje Kristi Jesu apostel, og broderen Timoteus - til den Guds menighet som er i Korint, tillikemed alle de hellige som er i hele Akaia:
2 Nåde være med dere og fred fra Gud vår Far og den Herre Jesus Kristus!
3 Lovet være Gud og vår Herre Jesu Kristi Far, miskunns Far og all trøsts Gud,
4 han som trøster oss i all vår trengsel, for at vi skal kunne trøste dem som er i all slags trengsel, med den trøst hvormed vi selv blir trøstet av Gud!
5 For slik som Kristi lidelser kommer rikelig over oss, så er og vår trøst rikelig ved Kristus.
6 Men lider vi trengsel, da er det dere til trøst og frelse; trøstes vi, da er det dere til en trøst som viser seg kraftig i tålmod under de samme lidelser som vi lider;
7 og vårt håp om dere er fast, da vi vet at slik som dere har del i lidelsene, så skal dere og ha del i trøsten.
8 For vi vil ikke, brødre, at dere skal være uvitende om at den trengsel som kom over oss i Asia, var overmåte tung, mere enn vi kunne bære, så vi endog mistvilte om livet;
9 ja, vi hadde opgjort med oss selv at vi måtte dø, for at vi ikke skulle sette vår lit til oss selv, men til Gud, som vekker opp de døde,
10 han som fridde oss og frir oss fra slik en død, han som vi har det håp til at han og heretter vil fri oss derfra,
11 idet også dere kommer oss til hjelp med bønn, for at det fra manges munn må lyde rikelig takksigelse for oss, for den nåde som er oss gitt.
12 For dette er vår ros: vår samvittighets vidnesbyrd om at vi har vandret i verden, og særlig hos dere, i Guds hellighet og renhet, ikke i kjødelig visdom, men i Guds nåde.
13 For vi skriver ikke annet til dere enn det dere leser eller skjønner, og jeg håper at dere og skal skjønne det inntil enden
14 - slik som dere jo for en del har skjønt oss - at vi er deres ros, slik som og dere er vår på den Herre Jesu dag.
15 Og i tillit til dette ville jeg komme til dere først, for at dere skulle få enda en nåde,
16 og fra dere dra til Makedonia, og så fra Makedonia igjen komme til dere og få følge av dere til Judea.
17 Da jeg nå altså ville dette, gikk jeg da kan hende lettsindig fram? eller hva jeg foresetter meg, foresetter jeg meg det på kjødelig vis, så at der hos meg skulle være både ja, ja og nei, nei?
18 Så sant Gud er trofast: mitt ord til dere er ikke ja og nei!
19 For Guds Sønn, Kristus Jesus, han som ble forkynt iblant dere ved oss, ved meg og Silvanus og Timoteus, han var ikke ja og nei, men ja er der blitt i ham;
20 for så mange som Guds løfter er, i ham har de sitt ja, derfor får de og ved ham sitt amen, Gud til ære ved oss.
21 Men den som binder oss tillikemed dere fast til Kristus, og som salvet oss, det er Gud,
22 han som og satte sitt innsegl på oss og gav Ånden til pant i våre hjerter.
23 Men jeg kaller Gud til vidne for min sjel at det var for å skåne dere jeg enda ikke er kommet til Korint;
24 ikke at vi er herrer over deres tro, men vi arbeider med på deres glede; for dere står i troen.
