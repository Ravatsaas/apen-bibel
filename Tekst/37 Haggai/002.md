## Kapittel 2

1 I den syvende måned, på den en og tyvende dag i måneden, kom Herrens ord ved profeten Haggai, og det lød så:
2 Si til Serubabel, Sealtiels sønn, stattholderen over Juda, og til Josva, Jehosadaks sønn, ypperstepresten, og til dem som er igjen av folket:
3 Har noen blant dere som er blitt igjen, sett dette hus i dets første herlighet? Og hva synes dere om det nå? Er det ikke som ingenting i deres øyne?
4 Men vær nå frimodig, Serubabel, sier Herren, vær frimodig, Josva, Jehosadaks sønn, du yppersteprest, vær frimodig, alt landets folk, sier Herren, og arbeid! For jeg er med dere, sier Herren, hærskarenes Gud.
5 Den pakt jeg gjorde med dere da dere dro ut av Egypt, skal stå fast, og min Ånd skal bo blant dere; frykt ikke!
6 For så sier Herren, hærskarenes Gud: Enda én gang, om en liten stund, vil jeg ryste himmelen og jorden og havet og det tørre land.
7 Og jeg vil ryste alle folkene, og alle folkenes kostelige skatter skal komme hit, og jeg vil fylle dette hus med herlighet, sier Herren, hærskarenes Gud.
8 Meg hører sølvet, og meg hører gullet til, sier Herren, hærskarenes Gud.
9 Dette siste hus skal bli herligere enn det første, sier Herren, hærskarenes Gud; og på dette sted vil jeg gi fred, sier Herren, hærskarenes Gud.
10 På den fire og tyvende dag i den niende måned i Darius' annet år kom Herrens ord ved profeten Haggai, og det lød så:
11 Så sier Herren, hærskarenes Gud: Spør prestene om loven og si:
12 Om noen bærer hellig kjøtt i folden av sin kappe og med den kommer nær noe brød eller noe kokt eller vin eller olje eller noe slags mat, blir det da hellig? Prestene svarte: Nei.
13 Så sa Haggai: Om en som er blitt uren ved lik, kommer nær noe av dette, blir det da urent? Prestene svarte: Ja, det blir urent.
14 Da tok Haggai til orde og sa: Slik er det med dette folk, og slik er det med disse mennesker i mine øyne, sier Herren, og slik er det med all deres henders gjerning; og det de ofrer der*, det er urent. / {* på alteret; ESR 3, 3.}
15 Og gi nå akt på tiden fra denne dag og tilbake, før det ble lagt stein på stein i Herrens tempel!
16 Kom noen i den tid til en haug med kornbånd som han tenkte skulle gi tyve mål, så ble det bare ti; kom noen til persekaret for å øse opp femti spann, så ble det bare tyve.
17 Jeg slo dere med kornbrann og rust og hagl i all deres henders gjerning; men dere vendte dere ikke til meg, sier Herren.
18 Gi da akt på tiden fra denne dag og tilbake, fra den fire og tyvende dag i den niende måned like til den dag da Herrens tempel ble grunnlagt! Gi akt!
19 Er det enda sæd i kornboden? Enda har hverken vintreet eller fikentreet eller granatepletreet eller oljetreet båret noe. Men fra denne dag vil jeg velsigne.
20 Og Herrens ord kom annen gang til Haggai på den fire og tyvende dag i måneden, og det lød så:
21 Si til Serubabel, stattholderen over Juda: Jeg vil ryste himmelen og jorden,
22 og jeg vil omstyrte kongerikers troner og tilintetgjøre hedningerikenes makt; jeg vil velte vognene og dem som kjører på dem, og hestene skal styrte, og de som rider på dem; den ene skal falle for den andres sverd.
23 På den dag, sier Herren, hærskarenes Gud, vil jeg ta deg, Serubabel, Sealtiels sønn, min tjener, sier Herren, og gjøre med deg som med en signetring; for deg har jeg utvalgt, sier Herren, hærskarenes Gud.
