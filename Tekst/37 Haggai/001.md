## Kapittel 1

1 I kong Darius' annet år, i den sjette måned, på den første dag i måneden, kom Herrens ord ved profeten Haggai til Serubabel, Sealtiels sønn, stattholder over Juda, og til Josva, Jehosadaks sønn, ypperstepresten, og det lød så:
2 Så sier Herren, hærskarenes Gud: Dette folk sier: Det er enda ikke tid til å komme, tid til å bygge Herrens hus.
3 Så kom da Herrens ord ved profeten Haggai:
4 Er det tid for dere til å bo i deres bordkledde hus, mens dette hus ligger øde?
5 Og nå sier Herren, hærskarenes Gud, så: Legg merke til hvordan det går dere!
6 Dere sår meget, men høster lite i hus; dere spiser, men blir ikke mette; dere drikker, men blir ikke utørste; dere klær dere, men ingen blir varm, og den som tjener for lønn, får sin lønn i en hullet pung.
7 Så sier Herren, hærskarenes Gud: Legg merke til hvordan det går dere!
8 Gå opp i fjellene og hent tømmer og bygg huset! Så vil jeg ha velbehag i det og herliggjøre meg, sier Herren.
9 Dere venter meget, og se, det blir til lite, og når dere bærer det i hus, så blåser jeg det bort. Hvorfor? sier Herren, hærskarenes Gud. Fordi mitt hus ligger øde, mens dere har det travelt hver med sitt hus.
10 Derfor har himmelen lukket seg over dere, så den ikke gir dugg, og jorden har holdt sin grøde tilbake.
11 Og jeg har kalt tørke hit over landet og fjellene, over kornet og mosten og oljen og alt det som jorden bærer, og over folk og fe og over alt deres henders arbeid.
12 Og Serubabel, Sealtiels sønn, og Josva, Jehosadaks sønn, ypperstepresten, og alle som var igjen av folket, hørte på Herrens, sin Guds røst og på profeten Haggais ord, fordi Herren deres Gud hadde sendt ham, og folket fryktet for Herren.
13 Da sa Haggai, Herrens sendebud, i Herrens ærend til folket: Jeg er med dere, sier Herren.
14 Og Herren vakte slik iver hos Serubabel, Sealtiels sønn, stattholderen over Juda, og hos Josva, Jehosadaks sønn, ypperstepresten, og hos hele det folk som var blitt igjen, at de kom og arbeidet på Herrens, sin Guds, hærskarenes Guds hus;
15 det var på den fire og tyvende dag i måneden, i den sjette måned i kong Darius' annet år.
