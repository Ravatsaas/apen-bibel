## Kapittel 25

1 Da skal himlenes rike være å ligne med ti jomfruer som tok sine lamper og gikk ut for å møte brudgommen.
2 Men fem av dem var dårlige og fem kloke;
3 de dårlige tok sine lamper, men tok ikke olje med seg;
4 men de kloke tok olje i sine kanner sammen med lampene.
5 Men da brudgommen gav seg tid, slumret de alle inn og sov.
6 Men midt på natten lød der et rop: Se, brudgommen kommer! gå ham i møte!
7 Da våknet alle jomfruene og gjorde sine lamper i stand.
8 Men de dårlige sa til de kloke: Gi oss av deres olje! for våre lamper slukner.
9 Men de kloke svarte: Nei; det ville ikke bli nok både til oss og til dere; gå heller til kjøpmennene og kjøp til dere selv!
10 Men mens de gikk bort for å kjøpe, kom brudgommen, og de som var rede, gikk inn med ham til bryllupet; og døren ble lukket.
11 Til sist kom da også de andre jomfruer og sa: Herre! herre! lukk opp for oss!
12 Men han svarte og sa: Sannelig sier jeg dere: Jeg kjenner dere ikke.
13 Våk derfor! for dere vet ikke dagen eller timen.
14 For det er slik som en mann som ville drage utenlands og kalte sine tjenere for seg og overgav dem sin eiendom,
15 og en gav han fem talenter, en annen to, og en tredje en, hver etter som han var duelig til, og så dro han utenlands.
16 Den som hadde fått de fem talenter, gikk da straks bort og kjøpslo med dem, og tjente fem talenter til.
17 Likeså den som hadde fått de to; han tjente to til.
18 Men den som hadde fått den ene, gikk bort og gravde i jorden og gjemte sin herres penger.
19 Lang tid deretter kom da disse tjeneres herre og holdt regnskap med dem.
20 Da kom han fram som hadde fått de fem talenter, og hadde med seg fem talenter til og sa: Herre! du gav meg fem talenter; se, jeg har tjent fem talenter til.
21 Hans herre sa til ham: Vel, du gode og tro tjener! du har vært tro over lite, jeg vil sette deg over meget; gå inn til din herres glede!
22 Da kom også han fram som hadde fått de to talenter, og sa: Herre! du gav meg to talenter; se, jeg har tjent to talenter til.
23 Hans herre sa til ham: Vel, du gode og tro tjener! du har vært tro over lite, jeg vil sette deg over meget; gå inn til din herres glede!
24 Men også han kom fram som hadde fått den ene talent, og sa: Herre! jeg visste at du er en hård mann, som høster hvor du ikke sådde, og sanker hvor du ikke strødde;
25 derfor ble jeg redd, og gikk bort og gjemte din talent i jorden; se, her har du ditt.
26 Da svarte hans herre og sa til ham: Du dårlige og late tjener! du visste at jeg høster hvor jeg ikke sådde, og sanker hvor jeg ikke strødde!
27 derfor burde du ha satt mine penger ut hos pengevekslerne, så hadde jeg fått mitt igjen med renter når jeg kom.
28 Ta derfor talenten fra ham og gi den til ham som har de ti talenter!
29 For hver den som har, ham skal gis, og han skal ha overflod; men den som ikke har, fra ham skal tas endog det han har.
30 Og kast den unyttige tjener ut i mørket utenfor! Der skal være gråt og tenners gnidsel.
31 Men når Menneskesønnen kommer i sin herlighet, og alle englene med ham, da skal han sitte på sin herlighets trone.
32 Og alle folkeslag skal samles for hans åsyn, og han skal skille dem fra hverandre, slik som hyrden skiller fårene fra gjetene,
33 og han skal stille fårene ved sin høyre side, men gjetene ved den venstre.
34 Da skal kongen si til dem ved sin høyre side: Kom hit, dere min Faders velsignede! arv det rike som er beredt dere fra verdens grunnvoll ble lagt!
35 For jeg var hungrig, og dere gav meg å spise; jeg var tørst, og dere gav meg å drikke; jeg var fremmed, og dere tok imot meg;
36 jeg var naken, og dere kledde meg; jeg var syk, og dere så til meg; jeg var i fengsel, og dere kom til meg.
37 Da skal de rettferdige svare ham og si: Herre! når så vi deg hungrig og gav deg mat, eller tørst og gav deg drikke?
38 Når så vi deg fremmed og tok imot deg, eller naken og kledde deg?
39 Når så vi deg syk eller i fengsel og kom til deg?
40 Og kongen skal svare og si til dem: Sannelig sier jeg dere: Hva dere har gjort imot en av disse mine minste brødre, det har dere gjort imot meg.
41 Da skal han også si til dem ved den venstre side: Gå bort fra meg, dere forbannede, i den evige ild, som er beredt djevelen og hans engler!
42 For jeg var hungrig, og dere gav gav meg ikke å spise; jeg var tørst, og dere gav meg ikke å drikke;
43 jeg var fremmed, og dere tok ikke imot meg; jeg var naken, og dere kledde meg ikke; jeg var syk og i fengsel, og dere så ikke til meg.
44 Da skal også de svare ham og si: Herre! når så vi deg hungrig eller tørst eller fremmed eller naken eller syk eller i fengsel og tjente deg ikke?
45 Da skal han svare dem og si: Sannelig sier jeg dere: Hva dere ikke har gjort imot en av disse minste, det har dere heller ikke gjort imot meg.
46 Og disse skal gå bort til evig pine, men de rettferdige til evig liv.
