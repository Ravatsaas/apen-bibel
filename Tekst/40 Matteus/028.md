## Kapittel 28

1 Men ved enden av sabbaten, da det lysnet mot den første dag i uken, kom Maria Magdalena og den andre Maria for å se til graven.
2 Og se, det kom et stort jordskjelv; for en Herrens engel fór ned fra himmelen og trådte til og veltet steinen fra og satte seg på den.
3 Og han var som et lyn å se til, og hans kledning var hvit som sne;
4 og av frykt for ham skalv de som holdt vakt, og de ble som døde.
5 Men engelen tok til orde og sa til kvinnene: Frykt ikke! jeg vet at dere søker etter Jesus, den korsfestede;
6 han er ikke her; han er opstanden, som han sa; kom og se stedet hvor han lå!
7 Og gå avsted i hast og si til hans disipler at han er opstanden fra de døde. Og se, han går i forveien for dere til Galilea; der skal dere se ham. Se, jeg har sagt dere det!
8 Og de gikk i hast bort fra graven med frykt og stor glede, og løp avsted for å fortelle hans disipler det.
9 Og se, Jesus møtte dem og sa: Fred være med dere! Men de gikk fram og omfavnet hans føtter og tilbad ham.
10 Da sa Jesus til dem: Frykt ikke! Gå og si til mine brødre at de skal dra til Galilea; der skal de få se meg.
11 Men mens de var på veien, se, da kom noen av vakten inn i byen og fortalte yppersteprestene alt det som var skjedd.
12 Da kom disse sammen med de eldste og rådslo, og de gav stridsmennene mange penger
13 og sa: Dere skal si: Hans disipler kom om natten og stjal ham bort mens vi sov.
14 Og om det skulle komme landshøvdingen for øre, da skal vi tale vel med ham, og lage det så at dere kan være trygge.
15 De tok da pengene, og gjorde som de ble lært; og dette rykte kom ut blant jødene, og har holdt seg til denne dag.
16 Men de elleve disipler dro til Galilea til det fjell hvor Jesus hadde satt dem stevne.
17 Og da de så ham, tilbad de ham; men noen tvilte.
18 Og Jesus trådte fram, talte til dem og sa: Meg er gitt all makt i himmel og på jord;
19 gå derfor ut og gjør alle folkeslag til disipler, idet dere døper dem til Farens og Sønnens og den Hellige Ånds navn,
20 og lærer dem å holde alt det jeg har befalt dere. Og se, jeg er med dere alle dager inntil verdens ende!
