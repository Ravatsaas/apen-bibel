## Kapittel 28

### Den tomme graven

1 Men når sabbaten var over og det lysnet mot den første dagen i uken, kom Maria Magdalena og den andre Maria for å se til graven.
2 Og det kom et stort jordskjelv, for en Herrens engel kom ned fra himmelen og og veltet bort steinen og satte seg på den.
3 Og han var som lynet å se på, og klærne hans var hvite som snø.
4 De som holdt vakt skalv av frykt for ham, og de ble som døde.

5 Men engelen tok til orde og sa til kvinnene: «Ikke vær redde! Jeg vet at dere leter etter Jesus, den korsfestede.
6 Han er ikke her. Han har stått opp, slik han sa. kom og se stedet hvor han lå!
7 Og skynd dere avsted og si til disiplene hans at han har stått opp fra de døde. Og han skal gå i forveien for dere til Galilea; der skal dere se ham. Se, jeg har fortalt dere det!»

### Kvinnene ser Jesus

8 Og de skyndte seg bort fra graven med frykt og stor glede, og løp avsted for å fortelle det til disiplene.
9 Og Jesus møtte dem og sa: «Fred være med dere!» De gikk fram og omfavnet føttene hans og tilba ham.
10 Da sa Jesus til dem: «Ikke vær redde! Gå og si til brødrene mine at de skal dra til Galilea; der skal de få se meg.»

### Sammensvergelse for å skjule oppstandelsen

11 Men mens de var på veien kom noen av vakten inn i byen og fortalte yppersteprestene alt det som hadde skjedd.
12 Og de kom sammen med de eldste og rådslo, og de gav soldatene mange penger
13 og sa: «Dere skal si: ‘Disiplene hans kom om natten og stjal ham mens vi sov.’
14 Og om det skulle komme landshøvdingen for øre, så skal vi godsnakke med ham, og sørge for at dere er trygge.»
15 Da tok de pengene, og gjorde som de ble fortalt. Og dette ryktet kom ut blant jødene, og har holdt seg til i dag.

### Disiplene ser Jesus

16 Men de elleve disiplene dro til Galilea til det fjellet Jesus hadde sendt dem til.
17 Og da de så ham tilba de ham; men noen tvilte.
18 Og Jesus steg fram og talte til dem: «All makt i himmel og på jord er gitt til meg;
19 derfor skal dere gå ut og gjøre alle folkeslag til disipler; dere skal døpe dem i Farens og Sønnens og den Hellige Ånds navn,
20 og lære dem å holde alt jeg har befalt dere. Og jeg vil være med dere alle dager til verdens ende!»
