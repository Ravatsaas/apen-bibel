## Kapittel 16

### Hyklere ber om tegn

1 Fariseerne og sadduseerne kom til Jesus for å prøve ham, og de spurte ham om å få se et tegn fra himmelen.
2 Men han svarte dem: «Når det er blitt kveld sier dere: ‘Det blir godt vær, for himmelen er rød’;
3 om morgenen: ‘I dag blir det uvær, for himmelen er rød og mørk.’ Dere vet å tyde himmelens utseende, men tidenes tegn kan dere ikke tyde.
4 En ond og utro generasjon krever tegn, men de skal ikke bli gitt noe annet tegn enn Jonas' tegn.» Og han forlot dem og gikk bort.

### Fariseernes og sadduseernes surdeig

5 Og da disiplene kom over til andre siden hadde de glemt å ta med brød.
6 Da sa Jesus til dem: «Vokt dere for fariseernes og sadduseernes surdeig!»
7 Da sa de med hverandre: «Det er fordi vi ikke har tatt med brød.»
8 Men da Jesus hørte om det sa han til dem: «Dere lite troende! Hvorfor snakker dere om at dere ikke har tatt med brød?
9 Skjønner dere fremdeles ikke? Husker dere ikke de fem brødene til de fem tusen, og hvor mange kurver dere fikk til overs?
10 Eller de syv brødene til de fire tusen, og hvor mange kurver dere fikk til overs?
11 Kan dere ikke da skjønne at det ikke var brød jeg snakket med dere om? Men ta dere i vare for fariseernes og sadduseernes surdeig!»
12 Da forsto de at han ikke hadde advart dem mot surdeigen i brød, men mot fariseernes og sadduseernes lære.

### Hvem sier dere at jeg er?

13 Men da Jesus hadde kommet til området ved Cesarea Filippi, spurte han disiplene sine: «Hvem sier folk at Menneskesønnen er?»
14 De svarte: «Noen sier døperen Johannes, andre Elias, og andre igjen sier Jeremias eller en av profetene.»
15 Han sa til dem: «Men dere, hvem sier dere at jeg er?»
16 Da svarte Simon Peter og sa: «Du er Messias, den levende Guds Sønn.»
17 Og Jesus svarte og sa til ham: «Salig er du, Simon, Jonas' sønn! For kjøtt og blod har ikke åpenbart dette for deg, men min Far i himmelen.
18 Og jeg sier deg at du er Peter; og på denne klippen vil jeg bygge min menighet, og dødsrikets porter skal ikke få makt over den.
19 Og jeg vil gi deg nøklene til himlenes rike, og det du binder på jorden, skal være bundet i himmelen, og det du løser på jorden, skal være løst i himmelen.»
20 Så befalte han disiplene sine at de ikke skulle si til noen at han var Messias.

### Jesus forutsier sin død

21 Fra den tiden begynte Jesus å gi til kjenne for disiplene sine at han skulle dra til Jerusalem og lide mye under de eldste og yppersteprestene og de skriftlærde, og at han skulle bli slått ihjel og stå opp på den tredje dagen.
22 Da tok Peter ham til side og begynte å irettesette ham og sa: «Må Gud fri deg, Herre! Dette må aldri skje deg!»
23 Men han snudde seg og sa til Peter: «Vik bak meg, Satan! Du er til anstøt for meg. For du har ikke sans for det som hører Gud til, men bare for det som hører menneskene til.»

### Prisen for å følge Jesus

24 Da sa Jesus til disiplene sine: «Hvis noen vil komme etter meg må han fornekte seg selv og ta opp korset sitt og følge meg.
25 For den som vil redde livet sitt skal miste det, men den som mister livet sitt for min skyld skal finne det.
26 For hva gagner det et menneske om han vinner hele verden, men skader sjelen sin? Eller hva kan et menneske gi som vederlag for sjelen sin?
27 For Menneskesønnen skal komme i sin Fars herlighet med englene sine, og da skal han gjengjelde hver enkelt etter det han har gjort.
28 I sannhet sier jeg dere: Noen av dem som står her skal ikke smake døden før de ser Menneskesønnen komme i sitt rike.»
