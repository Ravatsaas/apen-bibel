## Kapittel 8


### Jesus renser en spedalsk

1 Da Jesus gikk ned av fjellet, ble han fulgt av store folkemengder.

2 En spedalsk kom og falt ned foran ham og sa: «Herre! om du vil, så kan du rense meg.»
3 Og Jesus strakk hånden ut, berørte ham og sa: «Jeg vil. Bli ren!» Og straks ble han renset fra spedalskheten.
4 Og Jesus sa til ham: «Se til at du ikke sier det til noen;  men gå og vis deg for presten, og bær fram det offeret Moses har påbudt, til et vitnesbyrd for dem!»

### Jesus helbreder offiserens tjenestegutt

5 Men da han gikk inn i Kapernaum, kom en offiser til ham og bad ham:
6 «Herre! Tjenestegutten min ligger lam hjemme med forferdelige smerter.»
7 Jesus sa til ham: «Jeg vil komme og helbrede ham.»

8 Men offiseren svarte og sa: Herre! «Jeg er ikke verdig til at du skal komme inn under mitt tak; men bare si et ord, så blir tjenestegutten min helbredet!
9 For jeg er også en mann som står under overordnede, og som har soldater under meg igjen. Og om jeg sier til den ene: ‘Gå!’ så går han, og til en annen: ‘Kom!’ så kommer han; sier jeg til tjeneren min: ‘Gjør dette!’ så gjør han det.»
10 Men da Jesus hørte dette, undret han seg, og sa til dem som fulgte ham: «Sannelig sier jeg dere: Ikke engang i Israel har jeg funnet så stor en tro.»

11 Men jeg sier dere at mange skal komme fra øst og vest og sitte til bords med Abraham og Isak og Jakob i himlenes rike;
12 men rikets barn skal kastes ut i mørket utenfor; der de skal gråte og skjære tenner.

13 Og Jesus sa til offiseren: «Gå hjem; det skal skje som du har trodd!» Og tjenestegutten hans ble helbredet i samme øyeblikk.

### Jesus helbreder Peters svigermor

14 Da Jesus kom inn i Peters hus, så han at Peters svigermor lå til sengs og hadde feber.
15 Og han berørte hånden hennes, og feberen forlot henne; og hun sto opp og tjente ham.
16 Men da det var blitt kveld, førte de mange besatte til ham, og han drev åndene ut med et ord, og han helbredet alle som hadde ondt,
17 slik at det skulle oppfylles som er talt ved profeten Jesaja, som sier: «Han tok våre skrøpeligheter på seg og bar våre sykdommer.»

### Prisen for å følge Jesus

18 Men da Jesus så folkemengdene omkring seg befalte han disiplene å dra med ham over til andre siden av sjøen.
19 Og en skriftlærd kom og sa til ham: «Mester! Jeg vil følge deg hvor enn du går.»
20 Og Jesus sa til ham: «Revene har huler, og fuglene har reder; men Menneskesønnen har ikke noe han kan hvile hodet på.»
21 Men en annen, en av disiplene hans, sa til ham: «Herre! gi meg først lov til å gå bort og begrave min far!»
22 Men Jesus sa til ham: «Følg meg, og la de døde begrave sine døde!»

### Jesus stiller stormen

23 Så gikk han i båten, og disiplene hans fulgte ham.
24 Og det ble en så stor storm på sjøen at bølgene gikk over båten. Men Jesus sov.
25 Så gikk disiplene til ham og vekket ham og sa: «Herre, redd oss! Vi går under.»
26 Og han sa til dem: «Hvorfor er dere redde, dere lite troende?» Så sto han opp og truet vindene og sjøen, og det ble blikkstille.
27 Men mennene undret seg og sa: «Hva slags mann er dette, som både vindene og sjøen adlyder?»

### Jesus driver ut onde ånder

28 Og da han kom over på andre siden av sjøen – til gadarenernes område – kom to besatte ut fra gravene i møte med ham. De var så ville at ingen var i stand til å komme fram den veien.

29 Og de ropte: «Hva har vi med deg å gjøre, du Guds Sønn? Er du kommet hit for å pine oss før tiden?»
30 Et langt stykke unna dem gikk en stor svineflokk og beitet;
31 og de onde åndene bad ham: «Dersom du driver oss ut, gi oss lov til å fare inn i svineflokken!
32 Og han sa til dem: «Dra avsted!» Og de for ut, og inn i svinene. Og hele flokken styrtet seg ut over stupet ned i sjøen og døde i vannet.

33 Men geiterne flyktet inn i byen og fortalte alt sammen, om hvordan det hadde gått med de besatte.
34 Og hele byen kom ut og møtte Jesus. Og da de så ham ba de ham gå bort fra landområdene deres.
