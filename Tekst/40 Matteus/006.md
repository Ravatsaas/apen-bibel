## Kapittel 6

#### Gi uten hykleri

1 «Ta dere i vare så dere ikke bare gjør rettferdige gjerninger for menneskenes øyne, for å bli sett av dem. Ellers har dere ingen lønn hos deres Far i himmelen.
2 «Når du gir almisser skal du derfor ikke kunngjøre det med basunstøt slik hyklerne gjør i synagogene og på gatene for å få ære fra mennesker. I sannhet sier jeg dere: De har allerede fått sin lønn.
3 «Men når du gir almisser skal du ikke la din venstre hånd vite hva din høyre gjør,
4 «så almissene dine kan være i det skjulte. Og din Far, som ser det skjulte, han skal lønne deg åpenlyst.

#### Be uten hykleri

5 «Og når dere ber skal dere ikke være som hyklerne. For de vil gjerne stå og be i synagogene og på gatehjørnene for å vise seg for menneskene. I sannhet sier jeg dere: De har allerede fått sin lønn.
6 Men når du ber, gå inn i kammeret ditt og lukk døren og be til din Far som er i det skjulte; og din Far, som ser i det skjulte, han skal lønne deg åpenlyst.

7 «Og når dere ber, ikke rams opp tomme ord slik hedningene gjør; for de tror at de blir bønnhørt når de bruker mange ord.
8 Ikke gjør som dem, for deres Far vet hva dere trenger allerede før dere ber ham.

#### Jesus lærer disiplene å be

9 «Derfor skal dere be slik: 
    
    ‘Vår Far, du som er i himmelen! 
    La ditt navn holdes hellig;
    10 la ditt rike komme; 
    la din vilje skje på jorden slik som i himmelen;
    11 gi oss brød nok for dagen i dag;
    12 og tilgi vår skyld, slik vi også tilgir de som skylder oss;
    13 og ikke led oss inn i fristelse; men fri oss fra det onde. 
    For riket er ditt, og makten og æren i evighet. 
    Amen.’

14 «For dersom dere tilgir menneskene deres overtredelser, så skal deres himmelske Far også tilgi dere.
15 Men dersom dere ikke tilgir menneskene deres overtredelser, da skal heller ikke deres Far tilgi deres overtredelser.

#### Fast uten hykleri

16 «Når dere faster skal dere ikke gå med sorgfult ansikt slik som hyklerne; for de forvrenger ansiktet sitt for at menneskene skal se at de faster. I sannhet sier jeg dere: De har allerede fått sin lønn.
17 Men når du faster, salv hodet ditt og vask ansiktet ditt
18 så det ikke synes for menneskene at du faster, men bare for din Far som ser i det skjulte. Og din Far, som ser i det skjulte, skal lønne deg.

#### Samle skatter i himmelen

19 «Ikke samle dere skatter på jorden, der møll og rust tærer, og der tyver bryter inn og stjeler;
20 men samle dere skatter i himmelen, hvor hverken møll eller rust tærer, og hvor tyver ikke bryter inn og stjeler!
21 For der skatten din er, vil også hjertet ditt være.

22 «Øyet er kroppens lys, og hvis øyet ditt er friskt lyser det opp hele kroppen;
23 men er øyet ditt sykt, så blir hele ditt kroppen mørk. Hvis lyset i deg er mørke, hvor stort blir ikke mørket da!

24 «Ingen kan tjene to herrer; for han vil enten hate den ene og elske den andre, eller holde seg til den ene og forakte den andre; dere kan ikke tjene Gud og mammon.

#### Ikke vær bekymret

25 «Derfor sier jeg dere: Ikke vær bekymret for livet deres; hva dere skal spise og hva dere skal drikke. Heller ikke for kroppen deres; hva dere skal kle dere med! Er ikke livet mer enn maten, og kroppen mere enn klærne?
26 Se på himmelens fugler: De sår ikke, de høster ikke, de samler ikke i låver, men deres himmelske Far før dem allikevel. Er ikke dere verdt mye mer enn dem?
27 Og hvem av dere kan med all sin bekymring legge en alen til sin livslengde?

28 «Og hvorfor er dere bekymret for klærne? Se på liljene på marken, hvordan de vokser: De arbeider ikke og de spinner ikke;
29 men jeg sier dere: Ikke engang Salomo i all sin prakt var kledd som en av dem.
30 Men om Gud kler gresset på marken slik, det som står i dag og kastes i ovnen i morgen, skal han ikke da mye mer kle dere, dere lite troende?

31 «Derfor skal dere ikke være bekymret og si: Hva skal vi spise, eller hva skal vi drikke, eller hva skal vi kle oss med?
32 For alt slikt søker hedningene etter, og deres himmelske Far vet at dere trenger alt dette.
33 Men søk først Guds rike og hans rettferdighet, så skal dere få alt dette i tilgift!

34 «Så ikke vær bekymret for dagen i morgen! La morgendagen bekymre seg for seg selv; hver dag har nok med sin egen plage.»
