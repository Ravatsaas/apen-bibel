## Kapittel 2

### Vismennene besøker Jesus

1 Etter at Jesus var født i Betlehem i Judea, i kong Herodes' dager, så kom noen vismenn fra Østen til Jerusalem og sa:
2 «Hvor er jødenes konge som har blitt født? Vi har sett stjernen hans i Østen og er kommet for å tilbe ham.»
3 Men da kong Herodes hørte det, ble han forferdet, og hele Jerusalem med ham.
4 Og han kalte sammen alle yppersteprestene og de skriftlærde blandt folket og spurte dem hvor Messias skulle bli født.
5 De svarte ham: «I Betlehem i Judea; for slik er det skrevet ved profeten:

    6 Og du, Betlehem i Judea, du er langt ifra den ringeste blandt høvdingene i Juda; for fra deg skal utgå en høvding som skal være hyrde for mitt folk Israel.»

7 Da kalte Herodes vismennene til seg i hemmelighet, og spurte dem nøye om tiden når stjernen hadde vist seg;
8 og han sendte dem til Betlehem og sa: Gå og spør nøye om barnet; og når dere har funnet det, fortell meg om det slik at jeg også kan komme og tilbe det!

9 Da de hadde hørt kongens ord dro de avsted. Stjernen som de hadde sett i Østen gikk foran dem, helt til den stoppet over det stedet barnet var.
10 Da de så stjernen, ble de overmåtelig glade.
11 De gikk inn i huset og så barnet med Maria, dets mor, og de falt ned og tilbad det, og åpnet veskene sine og bar fram gaver til det: gull og røkelse og myrra.
12 Og etter at Gud advarte dem i en drøm mot å vende tilbake til Herodes, dro de en annen vei bort til sitt land.

### Jesu familie flykter til Egypt

13 Men da de hadde dratt bort, åpenbarte Herrens engel seg i en drøm for Josef og sa: «Stå opp, ta barnet og dets mor og flykt til Egypt, og bli der fram til jeg sier fra! For Herodes vil lete etter barnet for å drepe det.»
14 Da sto han opp og tok barnet og dets mor om natten og reiste til Egypt,
15 og han ble der til Herodes' død for at det skulle oppfylles, det som profeten forutsa om Herren, der han sier: «Fra Egypten kalte jeg min sønn.»

### Herodes dreper alle guttebarn i Betlehem

16 Da Herodes skjønte at han hadde blitt narret av vismennene, ble han svært sint. Og han sendte ut en befaling om at alle guttebarn i Betlehem og landet omkring skulle drepes. Alle som var under to år gamle, etter den tiden han hadde utspurt fra vismennene.
17 Dermed ble det oppfylt, det som er talt ved profeten Jeremia der han sier:

    18 «En stemme ble hørt i Rama; gråt og stor klage. Rakel gråt over barna sine og ville ikke la seg trøste, for de er ikke lengre til.»

### Jseu familie flytter til Nasaret

19 Men etter at Herodes var død åpenbarte Herrens engel seg i en drøm for Josef i Egypt og sa:
20 «Stå opp, ta barnet og dets mor, og dra til Israel! For som sto barnet etter livet er døde.»
21 Og han sto opp og tok barnet og dets mor og kom til Israel.
22 Men da han hørte at Arkelaus var konge i Judea etter sin far Herodes, fryktet han for å dra dit. Men han ble varslet av Gud i en drøm og dro bort til Galilea.
23 Og han slo seg ned i en by som heter Nasaret, for at det skulle oppfylles som er talt ved profetene, at han skal kalles en nasareer.
