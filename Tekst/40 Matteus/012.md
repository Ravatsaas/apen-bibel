## Kapittel 12

1 På den tid gikk Jesus gjennom en aker på sabbaten, og hans disipler var sultne og begynte å plukke aks og spise.
2 Men da fariseerne så det, sa de til ham: Se, dine disipler gjør det som det ikke er tillatt å gjøre på sabbaten.
3 Men han sa til dem: Har dere ikke lest hva David gjorde da han var sulten, han og de som var med ham,
4 hvordan han gikk inn i Guds hus og spiste skuebrødene, som hverken han eller de som var med ham hadde lov til å spise, men alene prestene?
5 Eller har dere ikke lest i loven at prestene på sabbaten vanhelliger sabbaten i templet og er dog uten skyld?
6 Men jeg sier dere at her er det som er større enn templet.
7 Og dersom dere hadde visst hva det er: Jeg har lyst til barmhjertighet og ikke til offer, da hadde dere ikke fordømt de uskyldige.
8 For Menneskesønnen er herre over sabbaten.
9 Og han gikk bort derfra og kom i deres synagoge.
10 Og se, der var en mann som hadde en vissen hånd; og de spurte ham: Er det tillatt å helbrede på sabbaten? for at de kunne føre klagemål imot ham.
11 Men han sa til dem: Hvem er det vel iblant dere som har ett får, og om det på sabbaten faller i en grøft, da ikke tar fatt i det og drar det opp?
12 Hvor meget mere er da ikke et menneske enn et får! Derfor er det tillatt å gjøre godt på sabbaten.
13 Deretter sier han til mannen: Rekk din hånd ut! Og han rakte den ut, og den ble frisk igjen som den andre.
14 Men fariseerne gikk ut og holdt råd imot ham, hvordan de skulle få ryddet ham av veien.
15 Men da Jesus fikk vite det, dro han bort derfra, og mange fulgte ham, og han helbredet dem alle.
16 Og han befalte dem strengt at de ikke skulle gjøre ham kjent,
17 for at det skulle oppfylles som er talt ved profeten Jesaja, som sier:
18 Se, min tjener, som jeg har utvalgt, min elskede, som min sjel har velbehag i; jeg vil legge min Ånd på ham, og han skal forkynne rett for hedningene.
19 Han skal ikke trette eller rope, og ingen skal høre hans røst på gatene;
20 han skal ikke knuse et knekket rør og ikke slukke en rykende tande, før han har ført retten fram til seier.
21 Og til hans navn skal hedningene sette sitt håp.
22 Deretter førte de til ham en besatt som var blind og stum; og han helbredet ham, så at den stumme talte og så.
23 Og alt folket ble ute av seg selv av forundring og sa: Mon dette skulle være Davids sønn?
24 Men da fariseerne hørte det, sa de: Det er bare ved Be'elsebul, de onde ånders fyrste, han driver de onde ånder ut.
25 Men da Jesus visste deres tanker, sa han til dem: Hvert rike som kommer i strid med seg selv, legges øde, og ingen by og intet hus som kommer i strid med seg selv, kan bli stående.
26 Og dersom Satan driver Satan ut, da er han kommet i strid med seg selv; hvordan kan da hans rike bli stående?
27 Og driver jeg de onde ånder ut ved Be'elsebul, ved hvem er det da deres barn driver dem ut? Derfor skal de være deres dommere.
28 Men er det ved Guds Ånd jeg driver de onde ånder ut, da er jo Guds rike kommet til dere.
29 Eller hvordan kan noen gå inn i den sterkes hus og røve hans gods, uten han først har bundet den sterke? så kan han plyndre hans hus.
30 Den som ikke er med meg, han er imot meg, og den som ikke samler med meg, han spreder.
31 Derfor sier jeg dere: Hver synd og bespottelse skal bli menneskene tilgitt; men bespottelse mot Ånden skal ikke bli tilgitt.
32 Og om noen taler et ord mot Menneskesønnen, det skal bli ham tilgitt; men om noen taler mot den Hellige Ånd, det skal ikke bli ham tilgitt, hverken i denne verden eller i den kommende.
33 La enten treet være godt og dets frukt god, eller la treet være dårlig og dets frukt dårlig; for på frukten skal treet kjennes.
34 Orme-yngel! hvordan kan dere tale godt, dere som er onde? for hva hjertet flyter over av, det taler munnen.
35 Et godt menneske bærer fram gode ting av sitt gode forråd, og et ondt menneske bærer fram onde ting av sitt onde forråd.
36 Men jeg sier dere at for hvert unyttig ord som menneskene taler, skal de gjøre regnskap på dommens dag;
37 for etter dine ord skal du kjennes rettferdig, og etter dine ord skal du fordømmes.
38 Da svarte noen av de skriftlærde og fariseerne ham og sa: Mester! vi vil gjerne se et tegn av deg.
39 Men han svarte og sa til dem: En ond og utro slekt krever tegn, og tegn skal ikke gis den, uten profeten Jonas tegn.
40 For slik som Jonas var tre dager og tre netter i fiskens buk, slik skal Menneskesønnen være tre dager og tre netter i jordens skjød.
41 Ninives menn skal stå opp på dommens dag sammen med denne slekt og fordømme den; for de omvendte seg ved Jonas' forkynnelse, og se, her er mere enn Jonas.
42 Dronningen fra Syden skal stå opp på dommens dag sammen med denne slekt og fordømme den; for hun kom fra jordens ytterste ende for å høre Salomos visdom, og se, her er mere enn Salomo.
43 Når den urene ånd er faret ut av et menneske, går den gjennom tørre steder og søker hvile, men finner den ikke.
44 Da sier den: Jeg vil vende tilbake til mitt hus, som jeg fór ut av. Og når den kommer dit, finner den det ledig og feid og pyntet.
45 Så går den bort og tar med seg syv andre ånder, verre enn den selv, og de går inn og bor der, og det siste blir verre med det menneske enn det første. Slik skal det også gå denne onde slekt.
46 Mens han enda talte til folket, se, da sto hans mor og brødre utenfor og søkte å få ham i tale.
47 Da sa en til ham: Se, din mor og dine brødre står utenfor og søker å få deg i tale.
48 Men han svarte den som sa det til ham: Hvem er min mor, og hvem er mine brødre?
49 Og han rakte sin hånd ut mot sine disipler og sa: Se, det er min mor og mine brødre!
50 For den som gjør min himmelske Fars vilje, han er min bror og søster og mor.
