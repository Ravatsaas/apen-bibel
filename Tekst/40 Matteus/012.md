## Kapittel 12

### Jesus er Herre over sabbaten

1 På den tiden gikk Jesus gjennom en åker på sabbaten, og disiplene hans var sultne og begynte å plukke aks og spise.
2 Men da fariseerne så det, sa de til ham: «Se, disiplene dine gjør det som det ikke er tillatt på sabbaten.»

3 Men han sa til dem: «Har dere ikke lest hva David gjorde da han var sulten, han og de som var med ham?
4 Hvordan han gikk inn i Guds hus og spiste skuebrødene, som verken han eller de som var med ham hadde lov til å spise, men bare prestene?
5 Eller har dere ikke lest i loven at prestene på sabbaten vanhelliger sabbaten i templet, og likevel er uten skyld?
6 Men jeg sier dere at her er en som er større enn templet.
7 Og dersom dere hadde visst hva dette betyr: ‘Jeg vil ha barmhjertighet og ikke offer’, så hadde dere ikke fordømt uskyldige.
8 For Menneskesønnen er herre over sabbaten.»

### Jesus helbreder på sabbaten

9 Og han gikk videre og kom inn i synagogen deres.
10 Der var det en mann som hadde en vissen hånd. Og for å finne noe å anklage Jesus for spurte de ham: «Er det tillatt å helbrede på sabbaten?»

11 Men han sa til dem: «Hvem blant dere, om han har en sau som faller i en grøft på sabbaten, ville ikke ta tak i den og dra den opp?
12 Hvor mye mer er ikke et menneske verdt enn en sau? Derfor er det tillatt å gjøre godt på sabbaten.»

13 Så sier han til mannen: «Rekk ut hånden!» Og han rakte den ut, og den ble like frisk som den andre igjen.

14 Men fariseerne gikk ut og rådslo imot Jesus, om hvordan de skulle få ryddet ham av veien.
15 Da Jesus fikk vite det, dro han bort derfra. Mange fulgte ham, og han helbredet dem alle.

### Jesus er Guds utvalgte tjener

16 Og han befalte dem strengt at de ikke skulle gjøre ham kjent,
17 slik at profeten Jesajas ord skulle oppfylles, der han sier:

    18 «Se tjeneren min som jeg har utvalgt; 
        min elskede, som min sjel har behag i. 
    Jeg vil legge min Ånd på ham, 
        og han skal forkynne rett for hedningene.
    19 Han skal ikke krangle eller rope, 
        og ingen skal høre stemmen hans på gatene.
    20 Han skal ikke knekke et sprukket siv 
        eller slukke en rykende veke,
        før han har ført retten fram til seier.
    21 Og hedningene skal sette sitt håp til hans navn.»

22 Deretter førte de en besatt til ham, som var blind og stum. Og han helbredet ham slik at han både kunne snakke og se.
23 Og alle ble ute av seg av forundring og sa: «Kan dette være Davids sønn?»

### Spott mot den Hellige Ånd

24 Men da fariseerne hørte det sa de: «Det er bare ved Be'elsebul, de onde åndenes fyrste, han driver ut de onde åndene.»

25 Men siden Jesus visste om tankene deres sa han til dem: «Ethvert rike som kommer i strid med seg selv legges øde, og en by eller et hus som kommer i strid med seg selv, kan ikke bli stående.
26 Og dersom Satan driver ut Satan, så har han kommet i strid med seg selv. Hvordan kan riket hans da bli stående?
27 Og hvis jeg driver ut onde ånder ut ved Be'elsebul, ved hvem er det da deres barn driver dem ut? Derfor skal de være deres dommere.
28 Men er det ved Guds Ånd jeg driver ut onde ånder, så har jo Guds rike kommet til dere.

29 «Hvordan kan noen gå inn i den sterkes hus og stjele fra ham uten at han først har bundet den sterke? Deretter kan han plyndre huset hans.

30 «Den som ikke er med meg, han er imot meg, og den som ikke samler med meg, han sprer.
31 Derfor sier jeg dere: Enhver synd og bespottelse skal bli tilgitt menneskene. Men spott mot Ånden skal ikke bli tilgitt.
32 Om noen sier et ord mot Menneskesønnen så skal det bli tilgitt ham. Men om noen sier imot den Hellige Ånd så skal det ikke bli tilgitt ham, verken i denne verden eller i den verden som skal komme.

### Det hjertet flyter over av, sier munnen

33 «La enten treet være godt og frukten god, eller la treet være dårlig og frukten dårlig; for på frukten skal treet kjennes.

34 «Orme-yngel! Hvordan kan dere si gode ting, dere som er onde? For det hjertet flyter over av, sier munnen.
35 Et godt menneske bærer fram gode ting fra det gode forrådet sitt, og et ondt menneske bærer fram onde ting fra det onde forrådet sitt.
36 Men jeg sier dere at på dommens dag skal menneskene gjøre regnskap for hvert unyttig ord de sier.
37 Etter ordene dine skal du kjennes rettferdig, og etter ordene dine skal du fordømmes.»

### Hyklerne ber om et tegn

38 Da svarte noen av de skriftlærde og fariseerne ham og sa: «Mester! vi vil gjerne se et tegn av deg.»

39 Men han svarte dem: «En ond og utro generasjon krever tegn, men den skal ikke få noe annet tegn enn profeten Jonas tegn.
40 For slik som Jona var tre dager og tre netter i fiskens buk, slik skal Menneskesønnen være tre dager og tre netter i jordens hjerte.

41 «Ninives menn skal stå opp på dommens dag sammen med denne generasjonen og fordømme den. For de omvendte seg ved Jonas forkynnelse, men her er en som er større enn Jona.

42 «Dronningen fra Syden skal stå opp på dommens dag sammen med denne generasjonen og fordømme den; for hun kom fra jordens ytterste ende for å høre Salomos visdom, men her er en som er større enn Salomo.

### Når en uren ånd vender tilbake

43 «Når en uren ånd har fart ut av et menneske går den gjennom tørre steder og søker hvile, men finner det ikke.
44 Så sier den: ‘Jeg vil vende tilbake til huset mitt, som jeg for ut av.’ Og når den kommer dit finner den det ledig og feid og pyntet.
45 Så går den bort og tar med seg syv andre ånder – verre enn den selv – og de går inn og bor der. Og det mennesket ender opp i en verre situasjon enn han var i til å begynne med. Slik skal det også gå denne onde generasjonen.»

### Jesu sanne familie

46 Mens han fremdeles talte til folket kom Jesu mor og brødre og sto utenfor og ønsket å snakke med ham.
47 Da sa en til ham: «Moren og brødrene dine står utenfor og ønsker å snakke med deg.»
48 Men han svarte den som sa det til ham: «Hvem er moren min, og hvem er brødrene mine?»
49 Og han rakte hånden ut mot disiplene sine og sa: «Her er moren min og brødrene mine!
50 For den som gjør min himmelske Fars vilje, han er min bror og søster og mor.»
