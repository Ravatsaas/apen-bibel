## Kapittel 9

1 Jesus gikk i båten og krysset sjøen, og kom til sin egen by.

### Jesus helbreder en lam

2 Der førte de til ham en mann som var lam og lå på en seng. Og da Jesus så troen deres, sa han til den lamme: «Vær frimodig, sønn! Syndene dine er tilgitt.»
3 Da sa noen av de skriftlærde til seg selv: «Denne mannen spotter Gud.»
4 Da Jesus så tankene deres sa han: «Hvorfor tenker dere så ondt i hjertene deres?
5 For hva er lettest å si? ‘Syndene dine er tilgitt’, eller ‘Stå opp og gå’?
6 Men for at dere skal vite at Menneskesønnen har makt på jorden til å tilgi synder» – så sier han til den lamme – «Stå opp og ta sengen din og gå hjem!»
7 Og han sto opp og gikk hjem til huset sitt.
8 Men da folket så det, ble de forferdet og priste Gud, som hadde gitt mennesker en slik makt.

### Jesus kaller Matteus, og spiser med syndere

9 Da Jesus gikk videre derfra så han en mann som het Matteus sitte i tollboden; og han sa til ham: «Følg meg!» Og Matteus sto opp og fulgte ham.

10 Da Jesus satt til bords i Matteus' hus kom mange tollere og syndere og satt til bords med Jesus og disiplene hans.
11 Og da fariseerne så det sa de til disiplene hans: «Hvorfor spiser mesteren deres med tollere og syndere?»
12 Men da Jesus hørte det sa han: «Det er ikke de friske som har bruk for en lege, men de som har ondt.
13 Men gå bort og lær hva dette betyr: ‘Jeg har vil ha barmhjertighet og ikke offer. For jeg er ikke kommet for å kalle rettferdige, men for å kalle syndere.’»

### Ikke bland nytt og gammelt

14 Da kom Johannes' disipler til ham og sa: «Hvorfor faster vi og fariseerne så mye, men dine disipler faster ikke?»
15 Og Jesus sa til dem: «Kan vel brudgommens venner sørge så lenge brudgommen er hos dem? Men dager skal komme da brudgommen blir tatt fra dem, og da skal de faste.
16 Ingen setter en lapp av ukrympet tøy på et gamelt klesplagg, for da river lappen med seg et stykke av klesplagget og gjør riften verre.
17 Man fyller ikke ny vin i gamle skinnsekker heller; ellers revner sekkene, og vinen renner ut og sekkene ødelegges. Men man fyller ny vin i nye skinnsekker, så blir begge bevart.»

### Jesus vekker synagogeforstanderens datter og helbreder en kvinne med blødninger

18 Mens Jesus sa dette til dem kom en synagogeforstander og falt ned for ham og sa: «Datteren min er nettop død; men kom og legg hånden din på henne, så skal hun leve.»
19 Og Jesus sto opp og fulgte ham, og disiplene hans gikk med.

20 Og en kvinne som hadde hatt blødninger i tolv år, kom bakfra og berørte kanten av kappen hans;
21 for hun sa med seg selv: «Om jeg bare får berøre kappen hans, så blir jeg helbredet.»
22 Men han snudde seg, og da han så henne sa han: «Vær frimodig, datter! Troen din har frelst deg.» Og kvinnen ble helbredet fra samme øyeblikk.

23 Da Jesus kom inn i synagogeforstanderens hus og så fløytespillerne og den bråkete flokken sa han til dem:
24 «Gå bort! Jenta er ikke død; hun sover bare.» Og de lo av ham.
25 Men da han hadde drevet flokken ut gikk han inn og tok henne i hånden, og jenta sto opp.
26 Og ryktet om dette gikk ut i hele landområdet omkring.

### Jesus helbreder to blinde

27 Da Jesus gikk bort derfra var det to blinde som fulgte ham, og de ropte: «Ha barmhjertighet med oss, Davids sønn!»
28 Og da han hadde kommet inn i huset gikk de blinde bort til ham. Jesus sa til dem: «Tror dere at jeg kan gjøre dette?» De svarte: «Ja, Herre!»
29 Da berørte han øynene deres og sa: «Det skal skje med dere etter deres tro!»
30 Og øynene deres ble åpnet. Og Jesus formante dem strengt og sa: «Se til at ingen får vite det!»
31 Men de gikk ut og utbredte ryktet om ham i hele landområdet omkring.

### Jesus helbreder en stum

32 Når disse forlot ham, førte de til ham en stum mann som var besatt.
33 Og da den onde ånden var drevet ut, snakket han. Og folket undret seg og sa: «Aldri har slikt vært sett i Israel.»
34 Men fariseerne sa: «Det er ved de onde åndenes hersker han driver de onde åndene ut.»

35 Og Jesus gikk omkring i alle byene og landsbyene og underviste folket i synagogene deres, og han forkynte evangeliet om riket og helbredet all sykdom og skrøpelighet.
36 Og da han så folket, syntes han inderlig synd på dem; for de var ille medfarne og forkomne, som sauer uten en hyrde.
37 Da sa han til disiplene sine: «Høsten er stor, men arbeiderne få;
38 be derfor høstens herre om å drive arbeidere ut til sin høst!»
