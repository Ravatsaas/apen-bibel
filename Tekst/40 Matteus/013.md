## Kapittel 13

1 Samme dag gikk Jesus ut av huset og satte seg ved sjøen,
2 og store folkemenger samlet seg omkring ham. Så at han gikk ut i en båt og satte seg der, og folkemengden sto på stranden.

### Lignelsen om såmannen

3 Og han talte mye til dem i lignelser og sa: 

«En såmann gikk ut for å så,
4 og da han sådde falt noe av såkornet ved veien, og fuglene kom og spiste det opp.
5 Og noe av såkornet falt på steingrunn, der det ikke hadde mye jord. Og det kom raskt opp, fordi jorden ikke var dyp.
6 Men da solen gikk opp ble det avsvidd, og siden det ikke hadde rot visnet det.
7 Og noe av såkornet falt blant torner, og tornene skjøt opp og kvalte det.
8 Og noe av såkornet falt i god jord, og det bar frukt; noe hundre fold, noe seksti fold, og noe tretti fold.
9 La den som har ører høre!»

### Hvorfor Jesus taler i lignelser

10 Og disiplene kom til ham og spurte: «hvorfor taler du til dem i lignelser?»

11 Han svarte dem: «Fordi det har blitt gitt dere å vite hemmelighetene om himlenes rike; men det har ikke blitt gitt til dem.
12 For den som har, han skal bli gitt mer, og han skal ha overflod. Men den som ikke har, han skal bli fratatt selv det lille som han har.

13 «Derfor taler jeg til dem i lignelser; fordi de ser, men likevel ikke ser; fordi de hører, men likevel verken hører eller forstår.
14 Og på dem oppfylles Jesajas ord som sier: 

>‘Dere skal høre og høre, men ikke forstå; 
>dere skal se og se, men ikke skjelne.
>15 For dette folket har sløve hjerter, 
>og tunghørte ører. 
>De lukker øynene sine, 
>slik at de ikke skal se med øynene 
>og høre med ørene 
>og forstå med hjertet 
>og omvende seg, 
>slik at jeg kunne få helbrede dem.’

16 «Men dere; salige er øynene deres, fordi de ser, og ørene deres fordi de hører.
17 For i sannhet sier jeg dere: Mange profeter og rettferdige har ønsket å se det dere ser, uten at de har fått se det; og å høre det dere hører, uten at de har fått høre det.

### Lignelsen om såmannen folklart

18 «Så hør nå lignelsen om såmannen:
19 Hver gang noen hører ordet om riket og ikke forstår det, kommer den onde og stjeler det som er sådd i hjertet hans; dette er det som ble sådd ved veien.
20 Men det som ble sådd på steingrunn er den som hører ordet og straks tar imot det med glede.
21 Men han har ikke rot i seg, og holder bare ut til en stund; blir det trengsel eller forfølgelse for ordets skyld, så faller han straks bort.
22 Det som ble sådd blant torner er den som hører ordet, men verdens bekymring og rikdommens forførelse kveler ordet og det blir uten frukt.
23 Men det som ble sådd i den gode jorden er den som hører ordet og forstår det. Han bærer frukt; en gir hundre fold, en seksti fold, og en tretti fold.»

### Ligenlsen om ugresset

24 Han la frem en annen lignelse for dem: 

«Himlenes rike er å ligne med en mann som hadde sådd godt såkorn i åkeren sin.
25 Men mens alle sov, kom fienden hans og sådde ugress blant hveten. Så gikk han bort derfra.
26 Men da strået skjøt opp og satte aks kom ugresset også til syne.
27 Da kom husherrens tjenere til ham og sa: ‘Herre! sådde du ikke godt såkorn i åkeren? Hvor kommer så dette ugresset fra?’
28 Han svarte dem: ‘En fiende har gjort det.’ Da sa tjenerne til ham: ‘Vil du at vi skal gå og sanke det sammen?’
29 Men han sa: ‘Nei, for dere kunne komme til å rykke opp hveten når dere sanker ugresset sammen.
30 La dem begge vokse sammen fram til høsten. Når høsttiden kommer vil jeg si til høstfolkene: “Sank først ugresset sammen og bind det i bunter for å brenne det; Men samle hveten i låven min!”’»

### Lignelsen om sennepskornet

31 Han la fram en annen lignelse for dem: «Himlenes rike er som et sennepskorn som en mann tok og sådde i åkeren sin.
32 Det er det minste av frøene, men når det vokser til blir det til den største av hageplantene. Det blir til et tre, og himmelens fugler kommer og bygger rede i greinene.»

### Lignelsen om surdeigen

33 Han fortalte dem en annen lignelse: «Himlenes rike er som en surdeig som en kvinne tok og skjulte i tre skjepper mel, til alt sammen ble syret.»

### Ligenlsen om ugresset forklart

34 Alt dette talte Jesus til folket i lignelser, og han talte ikke noe til dem uten lignelser.
35 Dette var for at det som er talt ved profeten skulle oppfylles, der han sier: 

>«Jeg vil åpne munnen i lignelser, 
>jeg vil fortelle det som har vært skjult fra verdens grunnvoll ble lagt.»

36 Deretter lot han folket dra avsted, og gikk inn i huset. Og disiplene hans kom til ham og sa: «Tyd lignelsen om ugresset i åkeren for oss!»
37 Han svarte og sa: «Den som sår det gode såkornet er Menneskesønnen.
38 Åkeren er verden. Det gode såkornet er rikets barn; men ugresset er den ondes barn.
39 Fienden som sådde det er djevelen, høsten er verdens ende, og høstfolkene er englene.
40 Slik som da ugresset sankes og brennes opp med ild, slik skal det gå til ved verdens ende.

41 «Menneskesønnen skal sende ut englene sine, og de skal sanke ut av riket hans alt som forvolder synd, og alle som gjør urett.
42 De skal kaste dem i ildovnen, hvor de skal gråte og skjære tenner.
43 Da skal de rettferdige skinne som solen i sin Fars rike. La den som har ører høre!

### Skatten i åkeren

44 «Himlenes rike er som en skatt som var gjemt i en åker, som en mann fant og gjemte igjen. Og i glede gikk han bort og solgte alt det han hadde og kjøpte åkeren.

### Den kostbare perlen

45 «Himlenes rike er også som en kjøpmann som søkte etter gode perler.
46 Når han fant en kostbar perle gikk han bort og solgte alt det han hadde og kjøpte den.

### Fiskenoten

47 «Himlenes rike er også som en not som kastes i havet og samler fisk av alle slag.
48 Når den er blitt full drar de den på land; de setter seg ned og samler de gode fiskene i kurver og kaster bort de dårlige.
49 Slik skal det gå til ved verdens ende: Englene skal gå ut og skille de onde fra de rettferdige
50 og kaste dem i ildovnen, der de skal gråte og skjære tenner.

51 «Har dere forstått alt dette?» «Ja», svarte de ham.
52 Da sa han til dem: «Derfor er enhver skriftlærd som er opplært for himlenes rike som en husherre som setter fram både nytt og gammelt av det han har.»
53 Da Jesus hadde fullført disse lignelsene dro han bort derfra.

### Foraktet i Nasaret

54 Og han kom til hjemstedet sitt og underviste dem i synagogen. De ble forundret, og sa: «Hvor har denne mannen fått slik visdom og slike kraftige gjerninger fra?
55 Er ikke dette tømmermannens sønn? heter ikke hans mor Maria, og hans brødre Jakob og Josef og Simon og Judas?
56 Og er ikke alle søstrene hans her iblant oss? Hvor har han da alt dette fra?»
57 Og de tok anstøt av ham. Men Jesus sa til dem: «En profet blir ikke foraktet andre steder enn på sitt eget hjemsted og i sitt eget hus.»
58 Og på grunn av vantroen deres gjorde han ikke mange kraftige gjerninger der.
