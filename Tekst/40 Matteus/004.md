## Kapittel 4

### Jesus fristes i ødemarken

1 Da ble Jesus ført av Ånden ut i ødemarken for å fristes av djevelen.
2 Og da han hadde fastet førti dager og førti netter, ble han til slutt sulten.

3 Og fristeren kom til ham og sa: «Hvis du er Guds Sønn, så si til disse steinene skal bli til brød!»
4 Men han svarte og sa: «Det er skrevet: 'Mennesket lever ikke av brød alene, men av hvert ord som går ut av Guds munn.’»

5 Da tok djevelen ham med seg til den hellige byen og stilte ham på toppen av templet, og sa til ham:
6 «Hvis du er Guds Sønn, så kast deg ned! for det er skrevet: 'Han skal gi englene befaling om deg; og de skal bære deg på hendene slik at du ikke skal støte foten på noen stein.’»
7 Jesus sa til ham: «Det er også skrevet: 'Du skal ikke friste Herren din Gud.’»

8 Igjen tok djevelen ham med opp på et meget høyt fjell og viste ham alle verdens riker og deres herlighet og sa til ham:
9 «Alt dette vil jeg gi deg hvis du vil falle ned og tilbe meg.»
10 Da sa Jesus til ham: «Bort fra meg, Satan! for det er skrevet: 'Herren din Gud skal du tilbe, og ham alene skal du tjene.’»

11 Da forlot djevelen ham, og engler kom til ham og tjente ham.

### Jesus begynner tjenesten i Galilea

12 Men da han fikk høre at Johannes var kastet i fengsel, dro han bort til Galilea.
13 Og han forlot Nasaret og kom og tok bolig i Kapernaum ved sjøen, i Sebulons og Naftalis landemerker,
14 for at det skulle oppfylles som er talt ved profeten Jesaja, som sier:

> 15 Sebulons land og Naftalis land ved sjøen, 
> landet på andre siden av Jordan, hedningenes Galilea --
> 16 det folket som satt i mørke de har sett et stort lys, 
> og for dem som satt i dødens land og skygge har et lys brutt igjennom.»

17 Fra den tid begynte Jesus å forkynne og si: Omvend dere; for himlenes rike er kommet nær!

### Jesus kaller fire fiskere til disipler:

18 Men da han vandret ved Galileasjøen så han to brødre; Simon, som kalles Peter, og hans bror Andreas.De var i ferd med å kaste garn i sjøen, for de var fiskere.
19 Han sa til dem: «Følg meg, så vil jeg gjøre dere til menneskefiskere!»
20 Og de forlot straks garnene og fulgte ham.

21 Og da han gikk videre fram, så han to andre brødre; Jakob, Sebedeus' sønn, og hans bror Johannes. De satt i båten med sin far Sebedeus, og bøtte garnene, og han kalte på dem.
22 De forlot straks båten og sin far og fulgte ham.

### Jesus forkynner og helbreder i Galielea

23 Jesus gikk omkring i hele Galilea og lærte folket i synagogene og forkynte evangeliet om riket og helbredet all sykdom og all skrøpelighet blant folket.
24 Ryktet om ham spredte seg over hele Syria, og de kom til ham med alle dem som hadde ondt og led av alle slags sykdommer og plager; både besatte, månesyke og lamme, og Jesus helbredet dem.
25 Store folkemengder fulgte ham fra Galilea og Dekapolis og Jerusalem og Judea og landet på den andre siden av Jordan.
