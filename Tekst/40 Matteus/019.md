## Kapittel 19

1 Når Jesus hadde fullført denne talen, dro han bort fra Galilea og kom til Judeas landemerker på den andre siden av Jordan.
2 Og store folkemengder fulgte ham, og han helbredet dem der.

### Om ekteskap og skilsmisse

3 Og fariseerne kom til ham, og testet ham og spurte: «Har en mann lov til å skille seg fra sin kone for en hvilken som helst grunn?»
4 Han svarte og sa: «Har dere ikke lest at han som skapte dem, skapte dem fra begynnelsen av til mann og kvinne
5 og sa: ‘Derfor skal mannen forlate far og mor og holde seg til sin kone, og de to skal være ett kjøtt’?
6 Så er de altså ikke lenger to, men ett kjøtt. Det som Gud derfor har sammenføyd, det skal ikke et menneske adskille.»

7 De sa til ham: «Hvorfor befalte da Moses å gi konen skilsmissebrev og skille seg fra henne?»
8 Han sa til dem: «På grunn av de harde hjertene deres gav Moses dere lov til å skilles fra konene deres; men det er ikke slik det var fra begynnelsen av.
9 Men jeg sier dere at den som skiller seg fra sin kone, om det ikke er på grunn av seksuell umoral, og gifter seg med en annen, han er skyldig i hor»

10 Disiplene hans sa til ham: «Er det slik det ligger an mellom mann og kone, så er det bedre å ikke gifte seg.»
11 Men han sa til dem: «Ikke alle skjønner dette, men bare de som det er gitt til.
12 For det finnes gjeldinger som er født slik fra mors liv av, og det finnes gjeldinger som er kastrert av menneskene, og det finnes gjeldinger som har kastrert seg selv for himlenes rikes skyld. Den som kan forstå dette, la ham forstå det!»

### La de små barna komme til meg!

13 Da bar de små barn til ham, for at han skulle legge hendene på dem og be, Men disiplene irettesatte dem.
14 Men Jesus sa: «La de små barna være, og ikke hindre dem fra å komme til meg! For himlenes rike tilhører slike.»
15 Og han la hendene på dem og dro bort derfra.

### Den rike unge mannen

16 Og det var en som kom til ham og sa: «Mester, hva godt kan jeg gjøre for å få evig liv?»
17 Men Jesus sa til ham: «Hvorfor spør du meg om det gode? Det er bare en som er god. Men vil du gå inn til livet så hold budene!
18 Han sa til ham: «Hvilke?» Jesus sa: «Du skal ikke drepe, du skal ikke drive hor, du skal ikke stjele, du skal ikke bære falskt vidnesbyrd,
19 hedre din far og din mor, og du skal elske din neste som deg selv.»
20 Den unge mannen sa til ham: «Alt dette har jeg holdt. Hva mer mangler jeg?»
21 Jesus sa til ham: «Vil du være fullkommen, så gå bort og selg det du eier og gi det til de fattige, så skal du få en skatt i himmelen. Kom så og følg meg!»
22 Men da den unge mannen hørte dette, gikk han bedrøvet bort; for han var svært rik.

23 Og Jesus sa til disiplene sine: «I sannhet sier jeg dere: Det vil være vanskelig for en rik å komme inn i himlenes rike.
24 Jeg sier dere igjen: Det er lettere for en kamel å gå gjennom et nåleøye enn for en rik å gå inn i Guds rike.»
25 Men da disiplene hørte det, ble de forferdet og sa: «Hvem kan da bli frelst?»
26 Men Jesus så på dem og sa til dem: «For mennesker er det umulig, men for Gud er alt mulig.»

27 Da svarte Peter ham: «Vi har forlatt alt og fulgt deg. Hva skal vi da få?»
28 Da sa Jesus til dem: «I sannhet sier jeg dere: I gjenfødelsen, når Menneskesønnen sitter på sin herlighets trone, skal dere som har fulgt meg også sitte på tolv troner og dømme Israels tolv stammer.
29 Og enhver som har forlatt hus eller brødre eller søstre eller far eller mor eller barn eller åkrer for mitt navns skyld? skal få mange ganger igjen, og arve evig liv.
30 Men mange som er de første, skal bli de siste, og de siste de første.»
