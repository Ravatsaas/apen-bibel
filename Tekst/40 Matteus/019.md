## Kapittel 19

1 Og det skjedde da Jesus hadde endt denne tale, da dro han bort fra Galilea og kom til Judeas landemerker på andre siden av Jordan.
2 Og meget folk fulgte ham, og han helbredet dem der.
3 Og fariseerne kom til ham, fristet ham og sa: Har en mann lov til å skille seg fra sin hustru for enhver saks skyld?
4 Han svarte og sa: Har dere ikke lest at han som skapte dem, fra begynnelsen av skapte dem til mann og kvinne
5 og sa: Derfor skal mannen forlate far og mor og holde seg til sin hustru, og de to skal være ett kjød?
6 Så er de da ikke lenger to, men ett kjød. Derfor, det som Gud har sammenføyet, det skal et menneske ikke adskille.
7 De sa til ham: Hvorfor befalte da Moses å gi hustruen skilsmissebrev og skille seg fra henne?
8 Han sa til dem: For deres hårde hjertes skyld gav Moses dere lov til å skilles fra deres hustruer; men fra begynnelsen av har det ikke vært slik.
9 Men jeg sier dere at den som skiller seg fra sin hustru, uten for hors skyld, og gifter seg med en annen, han driver hor, og den som gifter seg med en fraskilt kvinne, han driver hor.
10 Hans disipler sa til ham: Står saken så mellom mann og hustru, da er det ikke godt å gifte seg.
11 Men han sa til dem: Ikke alle fatter dette ord, men bare de som det er gitt.
12 For der er gildinger som er født slik av mors liv, og der er gildinger som er gildet av menneskene, og der er gildinger som har gildet seg selv for himlenes rikes skyld. Den som kan fatte dette ord, han fatte det!
13 Da bar de små barn til ham, for at han skulle legge sine hender på dem og be; men disiplene truet dem.
14 Men Jesus sa: La de små barn være og hindre dem ikke fra å komme til meg! for himlenes rike hører sådanne til.
15 Og han la sine hender på dem og dro derfra.
16 Og se, det kom en til ham og sa: Mester! hva godt skal jeg gjøre for å få evig liv?
17 Men han sa til ham: Hvorfor spør du meg om det gode? Det er bare en som er god. Men vil du gå inn til livet, da hold budene!
18 Han sa til ham: Hvilke? Jesus sa: Du skal ikke slå ihjel, du skal ikke drive hor, du skal ikke stjele, du skal ikke si falskt vidnesbyrd,
19 hedre din far og din mor, og: du skal elske din neste som deg selv.
20 Den unge mann sa til ham: Alt dette har jeg holdt; hva fattes meg enda?
21 Jesus sa til ham: Vil du være fullkommen, da gå bort og selg det du eier, og gi det til de fattige, så skal du få en skatt i himmelen; kom så og følg meg!
22 Men da den unge mann hørte det, gikk han bedrøvet bort; for han var meget rik.
23 Og Jesus sa til sine disipler: Sannelig sier jeg dere: Det vil være vanskelig for en rik å komme inn i himlenes rike.
24 Igjen sier jeg dere: Det er lettere for en kamel å gå gjennom et nåleøye enn for en rik å gå inn i Guds rike.
25 Men da disiplene hørte det, ble de meget forferdet og sa: Hvem kan da bli frelst?
26 Men Jesus så på dem og sa til dem: For mennesker er dette umulig, men for Gud er alt mulig.
27 Da svarte Peter ham: Se, vi har forlatt alt og fulgt deg; hva skal da vi få?
28 Da sa Jesus til dem: Sannelig sier jeg dere: Dere som har fulgt meg, dere skal i gjenfødelsen, når Menneskesønnen sitter på sin herlighets trone, også sitte på tolv troner og dømme Israels tolv stammer.
29 Og hver den som har forlatt hus eller brødre eller søstre eller far eller mor eller barn eller akrer for mitt navns skyld? skal få mangefold igjen og arve evig liv.
30 Men mange som er de første, skal bli de siste, og de siste de første.
