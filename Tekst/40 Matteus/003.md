## Kapittel 3

1 I de dager sto døperen Johannes fram og forkynte i Judeas ørken
2 og sa: «Omvend dere; for himlenes rike er kommet nær!»
3 For det er ham profeten Jesaja taler om når han sier: Det er en røst av en som roper i ørkenen: Rydd Herrens vei, gjør hans stier jevne!
4 Men Johannes hadde klædebon av kamelhår og lærbelte om sin lend, og hans mat var gresshopper og vill honning.
5 Da dro Jerusalem og hele Judea og hele landet om Jordan ut til ham,
6 og de ble døpt av ham i elven Jordan, idet de bekjente sine synder.
7 Men da han så mange av fariseerne og sadduseerne komme til hans dåp, sa han til dem: Ormeyngel! hvem lærte dere å flykte for den kommende vrede?
8 Bær derfor frukt som er omvendelsen verdig,
9 og tro ikke at dere kan si ved dere selv: Vi har Abraham til far! for jeg sier dere at Gud kan vekke opp barn for Abraham av disse steinene.
10 Øksen ligger allerede ved roten av trærne; derfor blir hvert tre som ikke bærer god frukt, hugget ned og kastet på ilden.
11 Jeg døper dere med vann til omvendelse; men han som kommer etter meg, er sterkere enn jeg, han hvis sko jeg ikke er verdig til å bære; han skal døpe dere med den Hellige Ånd og ild;
12 han har sin kasteskovl i sin hånd, og han skal rense sin låve og samle sin hvete i laden, men agnene skal han brenne opp med uslukkelig ild.
13 Da kom Jesus fra Galilea til Jordan til Johannes for å bli døpt av ham.
14 Men han nektet ham det og sa: Jeg trenger til å bli døpt av deg, og du kommer til meg?
15 Men Jesus svarte og sa til ham: La det nå skje! for slik sømmer det seg for oss å fullbyrde all rettferdighet. Da lot han det skje.
16 Men da Jesus var døpt, steg han straks opp av vannet, og se, himmelen åpnet seg for ham, og han så Guds Ånd fare ned som en due og komme over ham.
17 Og se, det kom en røst fra himmelen, som sa: Dette er min Sønn, den elskede, i hvem jeg har velbehag.
