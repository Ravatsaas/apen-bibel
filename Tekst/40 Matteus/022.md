## Kapittel 22

### Lignelsen om bryllupsgjestene

1 Og Jesus tok til orde igjen og talte til dem i lignelser og sa:

2 «Himlenes rike er å ligne med en konge som holdt bryllup for sønnen sin.
3 Og han sendte tjenerne sine ut for å kalle inn de innbudte til bryllupet, men de ville ikke komme.
4 Igjen sendte han andre tjenere ut og sa: ‘Si til de innbudte: “Jeg har gjort i stand måltidet: Oksene mine og det fetede feet mitt er slaktet, og alt er ferdig. Kom til bryllupet!”’
5 Men de brydde seg ikke om det og gikk sin vei, den ene til åkeren sin og den andre til forretningen sin.
6 Og de andre tok fatt på tjenerne hans, hånte dem og drepte dem.

7 Men kongen ble sint, og sendte soldatene sine ut og drepte disse morderne, og satte ild på byen deres.
8 Deretter sier han til tjenerne sine: ‘Bryllupet er klart, men de innbudte var ikke verdige;
9 derfor skal dere gå ut i veikryssene og be alle dere finner til bryllupet!’
10 Så gikk disse tjenerne ut på veiene og samlet sammen alle de fant – både onde og gode – og fylte bryllupshallen med gjester.

11 Da kongen gikk inn for å se på dem som satt til bords så han der en mann som ikke hadde bryllupsklær på.
12 Og han sa til ham: ‘Min venn! Hvordan har du kommet inn her uten å ha bryllupsklær på!’ Men han svarte ikke.
13 Da sa kongen til tjenerne: ‘Bind hendene og føttene på ham og kast ham ut i mørket utenfor! Der skal de gråte og skjæres tenner’.
14 For mange er kalt, men få er utvalgt.»

### Er det tillat å betale skatt til keiseren?

15 Da gikk fariseerne bort og rådslo om hvordan de kunne fange ham i ord.
16 Og de sendte disiplene sine avsted til ham sammen med herodianerne og fikk dem til å si: «Mester! Vi vet at du er sannferdig og underviser Guds vei i sannhet. Du tar ikke spesielle hensyn til noen, for du gjør ikke forskjell på folk.
17 Så fortell oss hva du mener: Er det tillatt å betale skatt til keiseren, eller ikke?»

18 Men Jesus merket ondskapen deres, og sa: «Hvorfor tester dere meg, hyklere?
19 Vis meg mynten som brukes til å betale skatt!» Da rakte de ham en denar.
20 Og han sier til dem: «Hvem sitt bilde og påskrift er dette?»
21 De sier til ham: «Keiserens». Da sier han til dem: «Så gi keiseren det som er keiserens, og gi Gud det som er Guds!»
22 Da de hørte det, ble de forundret, og de forlot ham og gikk avsted.

### Ekteskap i oppstandelsen

23 Samme dag kom noen sadduseere til ham, de som sier at det ikke er noen oppstandelse, og de spurte ham og sa:
24 «Mester! Moses har sagt at når en mann dør og ikke har barn, så skal broren hans gifte seg med kona hans for å gi sin bror avkom.
25 Nå var det syv brødre hos oss. Den første giftet seg og døde, og siden han ikke hadde avkom, etterlot han kona til broren.
26 Det samme gjorde den andre og den tredje, helt til den syvende.
27 Og til sist døde kvinnen også.
28 Men i oppstandelsen, hvem av de syv skal da få henne til kone? For de har jo hatt henne alle sammen».
29 Men Jesus svarte og sa til dem: «Dere farer vill fordi dere ikke kjenner verken skriftene eller Guds kraft.
30 For i oppstandelsen verken gifter de seg, eller gir til ekteskap, men de er som Guds engler i himmelen.
31 Men når det gjelder de dødes oppstandelse, har dere ikke lest hva Gud sier om den, når han sier:
32 ‘Jeg er Abrahams Gud og Isaks Gud og Jakobs Gud’? Han er ikke de dødes Gud, men de levendes.»
33 Og da folket hørte det, var de slått av forundring over undervisningen hans.

### Hvilked bud er det største?

34 Men da fariseerne hørte at han hadde stoppet munnen på sadduseerne, kom de sammen;
35 og en av dem – en lovkyndig – spurte for å teste ham:
36 «Mester! hvilket bud er det største i loven?»
37 Han sa til ham: «Du skal elske Herren din Gud av hele hjertet og av hele din sjel og av all din forstand.
38 Dette er det første og største budet.
39 Men det er et annet som er like stort: Du skal elske din neste som deg selv.
40 På disse to budene hviler hele loven og profetene.»

### Hvordan kan David kalle messias Herre?

41 Mens fariseerne var samlet, spurte Jesus dem:
42 «Hva tror dere om Messias? Hvem sin sønn er han?» De sier til ham: «Davids».
43 Han sier til dem: «Hvordan kan da David i Ånden kalle ham herre, når han sier:
44 ‘Herren sa til min herre: Sett deg ved min høyre hånd til jeg får lagt fiendene dine under dine føtter!’
45 Om David kaller ham herre, hvordan kan han da være hans sønn?»
46 Og ingen kunne svare ham et ord, og ingen turte å spørre ham mer fra den dagen av.
