## Kapittel 10

### Jesus sender ut de tolv

1 Og han kalte de tolv disiplene sine til seg, og gav dem makt til å drive ut urene ånder, og til å helbrede all sykdom skrøpelighet.

2 Dette er de tolv apostlenes navn: Først Simon, som kalles Peter, og hans bror Andreas; Jakob, Sebedeus' sønn, og hans bror Johannes;
3 Filip og Bartolomeus; Tomas og tolleren Matteus; Jakob, Alfeus' sønn, og Lebbeus med tilnavnet Taddeus;
4 Simon Kananeus og Judas Iskariot som forrådte ham.

5 Disse tolv sendte Jesus ut og befalte dem: «Ikke gå ut på veien til hedningene, og ikke gå inn i noen av samaritanenes byer,
6 men gå heller til de fortapte sauene som tilhører Israels hus!

7 «Og når dere går avsted, forkynn dette budskapet: ‘Himlenes rike har kommet nær!’
8 Helbred syke, vekk opp døde, rens spedalske og driv ut onde ånder! For ingenting har dere fått det, og for ingenting skal dere gi det.
9 Dere skal ikke ta gull eller sølv eller kobber med i beltene deres.
10 Heller ikke veske til reisen, to kjortler, sko, eller stav. For den som arbeider er verdt maten sin.

11 «Og når dere kommer inn i en by eller landsby skal dere spørre etter hvem som er det verd i den byen; og bli hos ham til dere drar bort derfra!
12 Og når dere kommer inn i et hus skal dere hilse det.
13 Og dersom huset er det verdt skal deres fred komme over det; men dersom det ikke er det verdt så skal deres fred vende tilbake til dere!
14 Om noen ikke tar imot dere og ikke hører på ordene deres, gå ut av huset eller byen og rist støvet av føttene!
15 I sannhet sier jeg dere at det skal gå bedre med Sodomas og Gomorras land på dommens dag enn med den byen.

### Disiplene vil bli forfulgt

16 «Jeg sender dere som sauer midt iblant ulver; vær derfor kloke som slanger og uskyldige som duer!
17 Men pass dere for menneskene! For de skal overgi dere til domstolene og piske dere i synagogene sine;
18 og dere skal bli ført fram for landshøvdinger og konger for min skyld, til vitnesbyrd for dem og for hedningene.
19 Men når de overgir dere, ikke vær bekymret for hvordan eller hva dere skal tale; for hva dere skal si skal bli gitt dere i samme øyeblikk.
20 For det er ikke dere som taler, men det er deres Fars Ånd som taler gjennom dere.

21 «Og bror skal overgi bror til døden, og en far sitt barn, og barn skal reise seg mot foreldre og forvolde deres død.
22 Dere skal hates av alle for mitt navns skyld, men den som holder ut til enden skal bli frelst.
23 Men når de forfølger dere i en by, flykt til den neste! for i sannhet sier jeg dere: Dere skal ikke bli ferdige med Israels byer før Menneskesønnen kommer.

24 «En disippel er ikke over mesteren sin, og en tjener er ikke over herren sin.
25 Det er nok for disippelen at han blir som mesteren sin, og tjeneren som herren sin. Om de har kalt husets overhode Beelsebul, så vil de gjøre det enda mer mot husfolket hans?

26 «Derfor skal dere ikke frykte for dem! Ingen ting er skjult som ikke skal bli åpenbart, og ingen ting er skjult som ikke skal bli kjent;
27 det jeg sier dere i mørket skal dere si i lyset, og det som hviskes dere i øret skal dere forkynne på takene.
28 Frykt ikke for de som slår kroppen ihjel, men ikke kan slå sjelen ihjel. Frykt heller for ham som kan ødelegge både sjel og kropp i helvete!

29 «Selges ikke to spurver for en øre? Og ikke en av dem faller til jorden uten at deres Far vil.
30 Men til og med hårene på hodene deres er tellet alle sammen.
31 Så ikke vær redde! Dere er mer verdt enn mange spurver.

32 «Enhver som vedkjenner seg meg blant menneskene, ham skal jeg også vedkjenne meg for min Far i himmelen;
33 men den som fornekter meg for menneskene, ham skal også jeg fornekte for min Far i himmelen.
34 Dere må ikke tro at jeg har kommet for å sende fred på jorden; jeg har ikke kommet for å sende fred, men sverd.
35 For jeg har kommet for å skape splittelse mellom en mann og hans far, og mellom en datter og hennes mor, og mellom en svigerdatter og hennes svigermor,
36 og en manns husfolk skal bli hans fiender.

37 «Den som elsker far eller mor mer enn meg, er meg ikke verdt; og den som elsker sønn eller datter mer enn meg, er meg ikke verdt;
38 og den som ikke tar sitt kors og følger etter meg, er meg ikke verdt.
39 Den som finner sitt liv, skal miste det, og den som mister sitt liv for min skyld, skal finne det.

40 «Den som tar imot dere, tar imot meg, og den som tar imot meg, tar imot ham som sendte meg.
41 Den som tar imot en profet fordi han er en profet, skal få en profets lønn, og den som tar imot en rettferdig fordi han er rettferdig, skal få en rettferdigs lønn.

42 «Og den som gir én av disse små bare en kopp kaldt vann å drikke fordi han er en disippel, i sannhet sier jeg dere: Han skal aldri miste sin lønn.»
