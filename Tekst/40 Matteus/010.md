## Kapittel 10

1 Og han kalte sine tolv disipler til seg og gav dem makt over urene ånder, til å drive dem ut, og til å helbrede all sykdom og all skrøpelighet.
2 Men dette er de tolv apostlers navn: Først Simon, som kalles Peter, og Andreas, hans bror; Jakob, Sebedeus' sønn, og Johannes, hans bror;
3 Filip og Bartolomeus; Tomas og Matteus, tolderen; Jakob, Alfeus' sønn, og Lebbeus med tilnavnet Taddeus;
4 Simon Kananeus og Judas Iskariot, han som forrådte ham.
5 Disse tolv sendte Jesus ut og befalte dem: Gå ikke ut på veien til hedningene, og gå ikke inn i noen av samaritanenes byer,
6 men gå heller til de fortapte får av Israels hus!
7 Og når dere går avsted, da forkynn dette budskap: Himlenes rike er kommet nær!
8 Helbred syke, vekk opp døde, rens spedalske, driv ut onde ånder! For intet har dere fått det, for intet skal dere gi det.
9 Dere skal ikke ta gull eller sølv eller kobber med i deres belter,
10 ikke skreppe til reisen, ikke to kjortler, ikke sko, ikke stav; for arbeideren er sin føde verd.
11 Og hvor dere kommer inn i en by eller landsby, der skal dere spørre etter hvem som er det verd i den by; og bli hos ham til dere drar bort derfra!
12 Og når dere kommer inn i et hus, da skal dere hilse det;
13 og dersom huset er det verd, da komme deres fred over det; men dersom det ikke er det verd, da vende deres fred tilbake til dere!
14 Og om noen ikke tar imot dere og ikke hører på deres ord, da gå ut av det hus eller den by, og ryst støvet av deres føtter!
15 Sannelig sier jeg dere: Det skal gå Sodomas og Gomorras land tåleligere på dommens dag enn den by.
16 Se, jeg sender dere som får midt iblant ulver; vær derfor kloke som slanger og enfoldige som duer!
17 Men vokt dere for menneskene! for de skal overgi dere til domstolene og hudstryke dere i sine synagoger;
18 og dere skal føres fram for landshøvdinger og konger for min skyld, til vidnesbyrd for dem og for hedningene.
19 Men når de overgir dere, da vær ikke bekymret for hvordan eller hva dere skal tale; for det skal gis dere i samme stund hva dere skal tale.
20 For det er ikke dere som taler, men det er deres Faders Ånd som taler i dere.
21 Og bror skal overgi bror til døden, og en far sitt barn, og barn skal reise seg mot foreldre og volde deres død;
22 og dere skal hates av alle for mitt navns skyld; men den som holder ut til enden, han skal bli frelst.
23 Men når de forfølger dere i den ene by, da flykt til den andre! for sannelig sier jeg dere: Dere skal ikke komme til ende med Israels byer før Menneskesønnen kommer.
24 En disippel er ikke over sin mester, heller ikke en tjener over sin herre;
25 det er nok for disippelen at han blir som sin mester, og tjeneren som sin herre; har de kalt husbonden Be'elsebul, hvor meget mere da hans husfolk!
26 Frykt derfor ikke for dem! for intet er skjult som ikke skal bli åpenbaret, og intet er dulgt som ikke skal bli kjent;
27 det jeg sier dere i mørket, det skal dere si i lyset, og det som hviskes dere i øret, det skal dere forkynne på takene.
28 Og frykt ikke for dem som slår legemet ihjel, men ikke kan slå sjelen ihjel; men frykt heller for ham som kan ødelegge både sjel og legeme i helvede!
29 Selges ikke to spurver for en øre? Og ikke en av dem faller til jorden uten at deres Fader vil.
30 Men endog hårene på deres hode er tellet alle sammen.
31 Frykt derfor ikke! Dere er mere enn mange spurver.
32 Derfor, hver den som kjennes ved meg for menneskene, ham skal også jeg kjennes ved for min Fader i himmelen;
33 men den som fornekter meg for menneskene, ham skal også jeg fornekte for min Fader i himmelen.
34 dere må ikke tro at jeg er kommet for å sende fred på jorden; jeg er ikke kommet for å sende fred, men sverd.
35 For jeg er kommet for å sette splid mellom en mann og hans far, og mellom en datter og hennes mor, og mellom en svigerdatter og hennes svigermor,
36 og en manns husfolk skal bli hans fiender.
37 Den som elsker far eller mor mere enn meg, er meg ikke verd, og den som elsker sønn eller datter mere enn meg, er meg ikke verd,
38 og den som ikke tar sitt kors og følger etter meg, er meg ikke verd.
39 Den som finner sitt liv, skal miste det, og den som mister sitt liv for min skyld, skal finne det.
40 Den som tar imot dere, tar imot meg, og den som tar imot meg, tar imot ham som sendte meg.
41 Den som tar imot en profet fordi han er en profet, skal få en profets lønn, og den som tar imot en rettferdig fordi han er rettferdig, skal få en rettferdigs lønn.
42 Og den som gir én av disse små endog bare et beger koldt vann å drikke fordi han er disippel, sannelig sier jeg dere: Han skal ingenlunde miste sin lønn.
