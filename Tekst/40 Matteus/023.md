## Kapittel 23

1 Da talte Jesus til folket og til sine disipler og sa:
2 På Mose stol sitter de skriftlærde og fariseerne.
3 Derfor skal dere gjøre og holde alt det de befaler dere; men etter deres gjerninger skal dere ikke gjøre. For de sier det, men de gjør det ikke;
4 de binder svære byrder, som er vanskelige å bære, og legger dem på menneskenes skuldrer, men selv vil de ikke røre dem med sin finger.
5 Men de gjør alle sine gjerninger for å sees av menneskene; for de gjør sine minnesedler brede og sine dusker store,
6 og de vil gjerne sitte øverst ved gjestebudene og ha de øverste seter i synagogene
7 og få hilsninger på torvene og kalles rabbi av menneskene.
8 Men dere skal ikke la dere kalle rabbi; for en er deres mester, men dere er alle brødre.
9 Og dere skal ikke kalle noen på jorden deres far; for en er deres far, han som er i himmelen.
10 Heller ikke skal dere la dere kalle lærere; for en er deres lærer, Kristus.
11 Men den største blant dere skal være deres tjener.
12 Den seg selv ophøyer, skal fornedres, og den seg selv fornedrer, skal ophøyes.
13 Men ve dere, dere skriftlærde og fariseere, dere hyklere, dere som lukker himlenes rike for menneskene! for selv går dere ikke der inn, og dem som er i ferd med å gå der inn, tillater dere ikke å gå inn.
14 Ve dere, dere skriftlærde og fariseere, dere hyklere, dere som opeter enkers hus og for et syns skyld holder lange bønner! Derfor skal dere få dess hårdere dom.
15 Ve dere, dere skriftlærde og fariseere, dere hyklere, dere som farer over hav og land for å vinne en eneste tilhenger, og når han er blitt det, gjør dere ham til et helvetes barn, to ganger verre enn dere selv er!
16 Ve dere, dere blinde veiledere, som sier: Om noen sverger ved templet, det er intet; men den som sverger ved gullet i templet, han er bundet!
17 Dere dårer og blinde! hva er størst, gullet, eller templet som helliger gullet?
18 Og: Om noen sverger ved alteret, det er intet; men den som sverger ved den offergave som ligger på det, han er bundet.
19 Dere blinde! hva er størst, offergaven, eller alteret som helliger gaven?
20 Derfor, den som sverger ved alteret, han sverger ved det og ved alt det som ligger på det,
21 og den som sverger ved templet, han sverger ved det og ved ham som bor i det,
22 og den som sverger ved himmelen, han sverger ved Guds trone og ved ham som sitter på den.
23 Ve dere, dere skriftlærde og fariseere, dere hyklere, dere som gir tiende av mynte og anis og karve, og ikke enser det som veier tyngre i loven: rett og barmhjertighet og trofasthet! Dette burde gjøres, og det andre ikke lates ugjort.
24 Dere blinde veiledere, som avsiler myggen, men sluker kamelen!
25 Ve dere, dere skriftlærde og fariseere, dere hyklere, dere som renser beger og fat utvendig, men innvendig er de fulle av rov og griskhet!
26 Du blinde fariseer! rens først begeret og fatet innvendig, for at det også kan bli rent utvendig!
27 Ve dere, dere skriftlærde og fariseere, dere hyklere, dere som ligner kalkede graver, som utvendig er fagre å se til, men innvendig er fulle av dødningeben og all urenhet!
28 Slik synes også dere utvendig rettferdige for menneskene, men innvendig er dere fulle av hykleri og urettferdighet.
29 Ve dere, dere skriftlærde og fariseere, dere hyklere, dere som bygger profetenes graver og pryder de rettferdiges gravsteder og sier:
30 Hadde vi levd i våre fedres dager, da hadde vi ikke vært medskyldige med dem i profetenes blod!
31 Så gir dere da dere selv det vidnesbyrd at dere er deres barn som slo profetene ihjel;
32 fyll da også dere deres fedres mål!
33 Dere slanger! Dere ormeyngel! hvordan kan dere undfly helvetes dom?
34 Derfor, se, jeg sender til dere profeter og vismenn og skriftlærde; noen av dem skal dere slå ihjel og korsfeste, og noen av dem skal dere hudstryke i deres synagoger og forfølge fra by til by,
35 for at det skal komme over dere alt det rettferdige blod som er utøst på jorden, fra den rettferdige Abels blod inntil Sakarias', Barakias' sønns blod, han som dere slo ihjel mellom templet og alteret;
36 sannelig sier jeg dere: Alt dette skal komme over denne slekt.
37 Jerusalem! Jerusalem! du som slår ihjel profetene, og steiner dem som er sendt til deg! hvor ofte jeg ville samle dine barn, slik som en høne samler sine kyllinger under sine vinger! Og dere ville ikke.
38 Se, deres hus skal lates dere øde.
39 For jeg sier dere: Fra nå av skal dere ikke se meg før dere sier: Velsignet være han som kommer i Herrens navn!
