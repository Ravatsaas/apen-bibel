## Kapittel 26

1 Når Jesus hadde endt hele denne talen sa han til disiplene sine:
2 «Dere vet at om to dager er det påske, og da skal Menneskesønnen bli overgitt til å korsfestes.»
3 Da samlet yppersteprestene og folkets eldste seg på gårdsplassen hos ypperstepresten, som het Kaifas,
4 og de rådslo om å gripe Jesus med list og slå ham ihjel.
5 Men de sa: «Ikke på høytiden, så det ikke blir oppstyr blant folket.

### Salvet i Betania

6 Men da Jesus hadde kommet til Betania og var i huset til Simon, den spedalske,
7 kom en kvinne til ham. Hun hadde en alabaster-krukke med kostbar salve som hun helte ut over hodet hans mens han satt til bords.
8 Men da disiplene så det, ble de sinte og sa: «Hva er denne sløsingen godt for?
9 Salven kunne jo ha vært solgt for mange penger og gitt til de fattige.»
10 Men da Jesus merket det sa han til dem: «Hvorfor plager dere kvinnen? Hun har jo gjort en god gjerning mot meg.
11 For de fattige har dere alltid hos dere, men meg har dere ikke alltid.
12 For da hun helte denne salven ut over kroppen min, gjorde hun meg i stand til begravelsen min.
13 I sannhet sier jeg dere at over alt der dette evangeliet forkynnes i hele verden, skal også det hun gjorde bli fortalt til minne om henne.»

### Judas forråder Jesus

14 Da gikk en av de tolv, som hette Judas Iskariot, til yppersteprestene
15 og sa: «Hva vil dere gi meg for å overgi ham til dere?» Da gav de ham tretti sølvpenger.
16 Og fra den tiden søkte han en anledning til å forråde ham.
17 Men på den første dagen av de usyrede brøds høytid gikk disiplene til Jesus og sa til ham: «Hvor vil du vi skal gjøre i stand for deg til å spise påskelammet?»

### Jesus feirer påske

18 Han sa: «Gå inn i byen til en mann der, og si til ham: ‘Mesteren sier: “Tiden min er nær; jeg vil holde påske med disiplene mine hos deg.”’»
19 Og disiplene gjorde som Jesus befalte dem, og gjorde i stand påskelammet.
20 Men da det var blitt kveld, satte han seg til bords med de tolv.
21 Og mens de spiste sa han: «I sannhet sier jeg dere: En av dere skal forråde meg.»
22 Og de ble svært bedrøvet, og begynte å si til ham en etter en: «Det er vel ikke meg, Herre?»
23 Han svarte og sa: «Den som dypper hånden i fatet sammen med meg, han skal forråde meg.
24 Menneskesønnen går bort, slik som det er skrevet om ham; men ve det mennesket som forråder ham! Det hadde vært godt for ham om han aldri var født.»
25 Da svarte Judas, som forrådte ham: «Det er vel ikke meg, rabbi?» Han sa til ham: «Du har selv sagt det.»

### Den første nattverden

26 Men mens de spiste, tok Jesus et brød, velsignet og brøt det, gav disiplene og sa: «Ta det og spis! Dette er kroppen min.»
27 Og han tok et beger og takket, gav dem og sa: «Drikk av det, dere alle!
28 For dette er blodet mitt, den nye paktens blod, som helles ut for mange til syndenes tilgivelse.
29 Men jeg sier dere at fra nå av skal jeg ikke drikke av vintreets frukt, før den dagen jeg skal drikke den ny med dere i min Fars rike.»

### Jesus forutsier Peters fornektelse

30 Og da de hadde sunget lovsangen, gikk de ut til Oljeberget.
31 Da sier Jesus til dem: «Denne natten skal dere alle forlate meg. For det er skrevet: 

> ‘Jeg vil slå hyrden, 
> og saueflokken skal bli spredt.’

32 Men når jeg har stått opp vil jeg gå i forveien for dere til Galilea.»

33 Da svarte Peter og sa til ham: «Om alle forlater deg, så vil jeg aldri forlate deg.»
34 Jesus sa til ham: «I sannhet sier jeg deg at denne natten, før hanen galer, skal du fornekte meg tre ganger.»
35 Peter sa til ham: «Om jeg så skal dø med deg vil jeg ikke fornekte deg.» Det samme sa alle disiplene.

### I Getsemane

36 Da kom Jesus med dem til et sted som heter Getsemane, og han sa til disiplene: «Sett dere her mens jeg går bort dit og ber!»
37 Og han tok med seg Peter og de to sønnene til Sebedeus, og begynte å bli bedrøvet og engstelige.
38 Da sier han til dem: «Sjelen min er bedrøvet til døden; bli her og våk med meg!»
39 Og han gikk et lite stykke fram, falt på ansiktet, og ba: «Min Far! Er det mulig, så la dette begeret gå meg forbi! Men ikke som jeg vil, men som du vil!»
40 Og han kommer til disiplene og finner dem sovende, og sier til Peter: «Var dere ikke i stand til å våke en time med meg?
41 Våk og be, så dere ikke skal komme i fristelse! Ånden er villig, men kjøttet er skrøpelig.»
42 For andre gang gikk han bort og ba: «Min Far! Om dette ikke kan gå meg forbi uten at jeg må drikke det, så la din vilje skje!»
43 Og han kom og fant dem sovende igjen, for øynene deres var tunge.
44 Og han lot dem være, og gikk bort igjen og ba for tredje gang med de samme ordene.
45 Så kom han til disiplene og sa til dem: «Ligger dere fremdeles og sover og hviler dere? Se, det er nesten tid for at Menneskesønnen skal bli gitt over i synderes hender.
46 Stå opp og la oss gå! Han som skal forråde meg er nær.»

### Jesus pågripes

47 Og mens han enda snakket kom Judas, en av de tolv, og en stor flokk med sverd og stokker var med ham; de kom fra yppersteprestene og folkets eldste.
48 Men han som forrådte ham hadde gitt dem et tegn og sagt: «Den jeg kysser, ham er det. Grip ham!»
49 Og straks gikk han bort til Jesus og sa: «Vær hilset, rabbi!» og kysset ham.
50 Men Jesus sa til ham: «Venn, hvorfor er du her?» Da kom de til og la hånd på Jesus og grep ham.

51 En av dem som var med Jesus grep sverder sitt, dro det ut, og slo yppersteprestens tjener og hugget øret av ham.
52 Da sa Jesus til ham: «Stikk sverdet ditt i sliren! For alle som griper til sverd, skal falle for sverd.
53 Tror du ikke at jeg her og nå kan be min Far, og han vil sende meg mer enn tolv legioner av engler?
54 Men hvordan skulle da skriftene oppfylles, som sier at dette må skje?»

55 Da sa Jesus til flokken: «Dere har kommet ut med sverd og stokker for å pågripe meg som en røver; men jeg satt daglig i templet og underviste, og dere grep meg ikke.
56 Men alt dette har skjedd for at profetenes skrifter skal bli oppfylt.» Da forlot alle disiplene ham og flyktet.

### Jesus for ypperstepresten

57 Men de som hadde pågrepet Jesus, førte ham til ypperstepresten Kaifas. Der var de skriftlærde og de eldste samlet.
58 Og Peter fulgte etter ham på lang avstand helt til yppersteprestens gårdsplass, og han gikk inn og satte seg blant tjenerne for å se hvordan det skulle ende.
59 Yppersteprestene og hele rådet søkte falske vitnesbyrd mot Jesus, slik at de kunne drepe ham.
60 Men selv om mange falske vitner kom fram fant de ikke noe. Til sist kom to fram og sa:
61 «Denne mannen har sagt: ‘Jeg kan bryte ned Guds tempel og bygge det opp igjen på tre dager.’»
62 Da sto ypperstepresten opp og sa til ham: «Svarer du ikke på det som disse vitner mot deg?»
63 Men Jesus svarte ikke. Og ypperstepresten tok til orde og sa til ham: «Jeg tar deg i ed ved den levende Gud; si oss om du er Messias, Guds Sønn.»
64 Jesus sa til ham: «Du har sagt det. Men jeg sier dere at fra nå av skal dere se Menneskesønnen sitte ved kraftens høyre hånd og komme på himmelens skyer.»
65 Da rev ypperstepresten klærne sine i stykker og sa: «Han har spottet Gud; hva skal vi med flere vitner? Nå har dere hørt ham spotte Gud!
66 Hva synes dere?» De svarte: «Han er skyldig til døden.»
67 Da spyttet de ham i ansiktet og slo ham med knyttede never; andre slo ham med stokker
68 og sa: «Profeter for oss, Messias: Hvem var det som slo deg?»

### Peter fornekter Jesus

69 Peter satt utenfor i gårdsrommet, og en tjenestepike gikk bort til ham og sa: «Du var også med Jesus fra Galilea.»
70 Men han nektet foran alle sammen og sa: «Jeg forstår ikke hva du mener.»
71 Men da han gikk ut i portgangen så en annen pike ham, og hun sa til dem som var der: «Han var også med Jesus fra Nasaret.»
72 Igjen nektet han for det og sverget: «Jeg kjenner ikke mannen.»
73 Men litt etter gikk de som sto der fram og sa til Peter: «Sannelig, du var også en av dem; aksenten din røper deg.»
74 Da begynte han å forbanne seg og sverge: «Jeg kjenner ikke mannen.» Og straks gol hanen.
75 Da husket Peter Jesu ord, at han hadde sagt til ham: «Før hanen galer, skal du fornekte meg tre ganger;» og han gikk ut og gråt bittert.
