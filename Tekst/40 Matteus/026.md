## Kapittel 26

1 Og det skjedde da Jesus hadde endt hele denne tale, da sa han til sine disipler:
2 Dere vet at om to dager er det påske, og da skal Menneskesønnen overgis til å korsfestes.
3 Da kom yppersteprestene og folkets eldste sammen hos ypperstepresten, som hette Kaifas, i hans gård,
4 og de rådslo om å gripe Jesus med list og slå ham ihjel.
5 Men de sa: Ikke på høytiden, for at det ikke skal bli oppstyr blant folket.
6 Men da Jesus var kommet til Betania og var i Simon den spedalskes hus,
7 da kom en kvinne til ham, som hadde en alabaster-krukke med kostelig salve, og hun helte den ut over hans hode, mens han satt til bords.
8 Men da disiplene så det, ble de vrede og sa: Hva skal denne spille være til?
9 Dette kunne jo være solgt for mange penger og gitt til de fattige.
10 Men da Jesus merket det, sa han til dem: Hvorfor gjør dere kvinnen fortred? hun har jo gjort en god gjerning mot meg.
11 For de fattige har dere alltid hos dere, men meg har dere ikke alltid.
12 For da hun helte denne salve ut over mitt legeme, gjorde hun meg i stand til min jordeferd.
13 Sannelig sier jeg dere: Hvor som helst dette evangelium forkynnes i all verden, skal også det hun gjorde, omtales til minne om henne.
14 Da gikk en av de tolv, som hette Judas Iskariot, til yppersteprestene
15 og sa: Hva vil dere gi meg, så skal jeg gi ham i deres vold? De gav ham da tretti sølvpenninger.
16 Og fra den tid av søkte han leilighet til å forråde ham.
17 Men på den første dag av de usyrede brøds høytid gikk disiplene til Jesus og sa til ham: Hvor vil du vi skal gjøre i stand for deg til å spise påskelammet?
18 Han sa: Gå inn i byen til en mann der, og si til ham: Mesteren sier: Min tid er nær; hos deg vil jeg holde påske med mine disipler.
19 Og disiplene gjorde som Jesus befalte dem, og gjorde i stand påskelammet.
20 Men da det var blitt kveld, satte han seg til bords med de tolv.
21 Og mens de spiste, sa han: Sannelig sier jeg dere: En av dere skal forråde meg.
22 Og de ble meget bedrøvet, og begynte å si til ham hver for seg: Det er da vel ikke meg, Herre?
23 Han svarte og sa: Den som dypper hånden i fatet sammen med meg, han skal forråde meg.
24 Menneskesønnen går bort, som skrevet er om ham; men ve det menneske ved hvem Menneskesønnen blir forrådt! Det hadde vært godt for det menneske om han aldri var født.
25 Da svarte Judas, som forrådte ham: Det er da vel ikke meg, rabbi? Han sa til ham: Du har selv sagt det.
26 Men mens de spiste, tok Jesus et brød, velsignet og brøt det, gav disiplene og sa: Ta, spis! Dette er mitt legeme.
27 Og han tok en kalk og takket, gav dem og sa: Drikk alle derav!
28 For dette er mitt blod, den nye pakts blod, som utgydes for mange til syndenes forlatelse.
29 Men jeg sier dere: Fra nå av skal jeg ikke drikke av denne vintreets frukt, før den dag da jeg skal drikke den ny med dere i min Faders rike.
30 Og da de hadde sunget lovsangen, gikk de ut til Oljeberget.
31 Da sier Jesus til dem: I denne natt skal dere alle ta anstøt av meg; for det er skrevet: Jeg vil slå hyrden, og hjordens får skal adspredes.
32 Men når jeg er opstanden, vil jeg gå i forveien for dere til Galilea.
33 Da svarte Peter og sa til ham: Om alle tar anstøt av deg, så vil jeg aldri ta anstøt.
34 Jesus sa til ham: Sannelig sier jeg deg: I denne natt, før hanen galer, skal du fornekte meg tre ganger.
35 Peter sa til ham: Om jeg så skal dø med deg, vil jeg ikke fornekte deg. Det samme sa alle disiplene.
36 Da kom Jesus med dem til et sted som heter Getsemane, og han sa til disiplene: Sett dere her, mens jeg går der bort og beder!
37 Og han tok Peter og de to Sebedeus' sønner med seg og begynte å bedrøves og engstes.
38 Da sier han til dem: Min sjel er bedrøvet inntil døden; bli her og våk med meg!
39 Og han gikk et lite stykke fram, falt på sitt ansikt og bad og sa: Min Fader! er det mulig, da la denne kalk gå meg forbi! Dog, ikke som jeg vil, men som du vil!
40 Og han kommer til disiplene og finner dem sovende og sier til Peter: Så var dere da ikke i stand til å våke en time med meg!
41 Våk og bed, for at dere ikke skal komme i fristelse! Ånden er villig, men kjødet er skrøpelig.
42 Igjen, for andre gang gikk han bort, bad og sa: Min Fader! kan ikke dette gå meg forbi, uten at jeg må drikke det, da skje din vilje!
43 Og han kom og fant dem sovende igjen; for deres øyne var tunge.
44 Og han lot dem være, og gikk bort igjen og ba for tredje gang og talte de samme ord.
45 Da kom han til disiplene og sa til dem: Dere sover altså og hviler dere! Se, timen er nær da Menneskesønnen skal overgis i synderes hender;
46 stå opp, la oss gå! Se, han er nær som forråder meg.
47 Og mens han enda talte, se, da kom Judas, en av de tolv, og med ham fulgte en stor hop med sverd og stokker; de kom fra yppersteprestene og folkets eldste.
48 Men han som forrådte ham, hadde gitt dem et tegn og sagt: Den jeg kysser, ham er det; grip ham!
49 Og straks gikk han bort til Jesus og sa: Vær hilset, rabbi! og kysset ham.
50 Men Jesus sa til ham: Venn, hvorfor er du her? Da trådte de til og la hånd på Jesus og grep ham.
51 Og se, en av dem som var med Jesus, grep til med hånden og dro sitt sverd, og han slo til yppersteprestens tjener og hugg øret av ham.
52 Da sa Jesus til ham: Stikk ditt sverd i skjeden! for alle som griper til sverd, skal falle for sverd.
53 Eller tror du ikke at jeg i denne stund kan bede min Fader, og han ville sende meg mere enn tolv legioner engler?
54 Hvordan skulle da skriftene oppfylles, at så må skje?
55 I samme stund sa Jesus til hopen: Dere er gått ut som mot en røver med sverd og stokker for å gripe meg; daglig satt jeg i templet og lærte, og dere grep meg ikke.
56 Men alt dette er skjedd for at profetenes skrifter skal oppfylles. Da forlot alle disiplene ham og flyktet.
57 Men de som hadde grepet Jesus, førte ham til ypperstepresten Kaifas; der var de skriftlærde og de eldste samlet.
58 Og Peter fulgte etter ham på lang avstand helt til yppersteprestens gård, og han gikk inn og satte seg hos tjenerne for å se hva enden ville bli.
59 Men yppersteprestene og hele rådet søkte falskt vidnesbyrd mot Jesus, for at de kunne drepe ham;
60 men de fant ikke noe, enda mange falske vidner kom fram. Men til sist kom to fram og sa:
61 Denne mann har sagt: Jeg kan bryte ned Guds tempel og bygge det opp igjen på tre dager.
62 Da sto ypperstepresten opp og sa til ham: Svarer du ikke på det som disse vidner mot deg?
63 Men Jesus tidde. Og ypperstepresten tok til orde og sa til ham: Jeg tar deg i ed ved den levende Gud at du sier oss om du er Messias, Guds Sønn.
64 Jesus sa til ham: Du har sagt det. Dog, jeg sier dere: Fra nå av skal dere se Menneskesønnen sitte ved kraftens høyre hånd og komme i himmelens skyer.
65 Da sønderrev ypperstepresten sine klær og sa: Han har spottet Gud; hva skal vi mere med vidner? Se, nå har dere hørt gudsbespottelsen!
66 Hva tykkes dere? De svarte og sa: Han er skyldig til døden.
67 Da spyttet de ham i ansiktet og slo ham med knyttet neve; andre slo ham med stokker
68 og sa: Spå oss, Messias: Hvem var det som slo deg?
69 Men Peter satt utenfor i gårdsrommet. Og en tjenestepike gikk bort til ham og sa: Også du var med Jesus fra Galilea.
70 Men han nektet for dem alle og sa: Jeg forstår ikke hva du mener.
71 Men da han gikk ut i portgangen, så en annen pike ham, og sa til dem som var der: Også denne var med Jesus fra Nasaret.
72 Og igjen nektet han for det med en ed: Jeg kjenner ikke det menneske.
73 Men litt etter gikk de fram som sto der, og sa til Peter: Sannelig, også du er en av dem; ditt mål røber deg.
74 Da gav han seg til å forbanne seg og sverge: Jeg kjenner ikke det menneske. Og straks gol hanen.
75 Da kom Peter Jesu ord i hu, at han hadde sagt til ham: Før hanen galer, skal du fornekte meg tre ganger; og han gikk ut og gråt bitterlig.
