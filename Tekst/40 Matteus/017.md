## Kapittel 17

### Jesus blir åpenbart for disiplene

1 Seks dager senere tok Jesus med seg Peter, Jakob og hans bror Johannes med seg avsides, opp på et høyt fjell.
2 Og han ble forvandlet rett foran øyne deres, og ansiktet hans skinte som solen, og klærne hans ble hvite som lyset.
3 Og Moses og Elias viste seg for dem og snakket med ham.
4 Da tok Peter til orde og sa til Jesus: «Herre, det er godt at vi er her. Hvis du vil kan jeg bygge tre hytter her; en til deg og en til Moses og en til Elias.»
5 Mens han fremdeles snakket kom det en lysende sky og overskygget dem, og det kom en røst ut av skyen som sa: «Dette er min elskede Sønn, som jeg har behag i. Hør ham!»
6 Og da disiplene hørte det, falt de ned på ansiktet og ble meget redde.
7 Og Jesus gikk bort og berørte dem og sa: «Reis dere, og ikke vær redde!»
8 Men da de så opp så de ingen der, utenom Jesus.
9 Og da de gikk ned fra fjellet befalte Jesus dem: «Dere skal ikke fortelle noen om dette synet før Menneskesønnen har stått opp fra de døde.»

### Elias må komme først

10 Og disiplene spurte ham: «Hvorfor sier da de skriftlærde at Elias først må komme?»
11 Han svarte og sa: «Javisst kommer Elias først, og skal sette alt i rette skikk.
12 Men jeg sier dere at Elias allerede er kommet, og de kjente ham ikke igjen. Men de gjorde hva de ville med ham. Og Menneskesønnen skal lide under dem på samme måte.»
13 Da forsto disiplene at det var døperen Johannes han snakket om.

### Jesus driver ut en ond ånd

14 Da de kom til folket kom en mann til ham og falt på kne for ham og sa:
15 «Herre, se i nåde til min sønn! Han er månesyk og har store lidelser. Han faller ofte i ilden og ofte i vannet.
16 Jeg tok ham til disiplene dine, men de kunne ikke helbrede ham.»
17 Da svarte Jesus: «Du vantro og vrange generasjon! Hvor lenge skal jeg være hos dere? Hvor lenge skal jeg holde ut med dere? Før ham hit til meg!»
18 Og Jesus truet den onde ånden, og den for ut av ham. Og gutten ble helbredet fra samme øyeblikk.

19 Da kom disiplene til Jesus i enerom og sa: «Hvorfor kunne ikke vi drive den ut?»
20 Jesus sa til dem: «På grunn av vantroen deres. For i sannhet sier jeg dere: Har dere tro som et sennepskorn så kan dere si til dette fjellet: ‘Flytt deg derfra og dit!’ og det skal flytte seg, og ingen ting skal være umulig for dere.
21 Men dette slaget farer ikke ut utenom ved bønn og faste.»

### Jesus frutsier sin død igjen

22 Mens de reiste rundt i Galilea sa Jesus til dem: «Menneskesønnen skal bli overgitt i menneskers hender,
23 og de skal slå ham ihjel, og på den tredje dagen skal han stå opp igjen.» Og de ble meget bedrøvet.

### Betaler Jesus tempelskatt?

24 Men da de kom til Kapernaum kom de som krevde inn tempelskatten til Peter og sa: «Betaler ikke mesteren deres tempelskatt?»
25 Han sa: «Jo». Og da han kom inn i huset kom Jesus ham i forkjøpet og sa til ham: «Hva tror du, Simon? Hvem krever kongene på jorden toll eller skatt av? Av barna sine eller av de fremmede?»
26 Han sa: «Av de fremmede». Da sa Jesus til ham: «Så går jo barna fri.
27 Men for at vi ikke skal være anstøt, gå ned til sjøen, kast ut en krok, og ta den første fisken som kommer opp. Og når du åpner munnen på den, skal du finne en stater. Ta den og gi til dem for meg og deg!»
