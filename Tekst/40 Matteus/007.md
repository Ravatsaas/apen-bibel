## Kapittel 7

1 Døm ikke, for at dere ikke skal dømmes! for med den samme dom som dere dømmer med, skal dere dømmes,
2 og med det samme mål som dere måler med, skal dere måles igjen.
3 Hvorfor ser du splinten i din brors øye, men bjelken i ditt eget øye blir du ikke var?
4 Eller hvordan kan du si til din bror: La meg dra splinten ut av ditt øye? og se, det er en bjelke i ditt eget øye!
5 Du hykler! dra først bjelken ut av ditt eget øye, så kan du se å dra splinten ut av din brors øye!
6 Gi ikke hundene det hellige, og kast ikke deres perler for svinene, for at de ikke skal trå dem ned med sine føtter og vende seg om og sønderrive dere.
7 Be, så skal dere gis, let, så skal dere finne, bank på, så skal det lukkes opp for dere!
8 For hver den som ber, han får, og den som leter, han finner, og den som banker på, for ham skal det lukkes opp.
9 Eller hvilket menneske iblant dere er det vel som vil gi sin sønn en stein når han ber ham om brød,
10 eller vil gi ham en orm når han ber om en fisk?
11 Dersom da dere, som er onde, vet å gi deres barn gode gaver, hvor meget mere skal da deres Fader i himmelen gi dem gode gaver som ber ham!
12 Derfor, alt det dere vil at menneskene skal gjøre imot dere, det skal også dere gjøre imot dem; for dette er loven og profetene.
13 Gå inn gjennom den trange port! for den port er vid, og den vei er bred som fører til fortapelsen, og mange er de som går inn gjennom den;
14 for den port er trang, og den vei er smal som fører til livet, og få er de som finner den.
15 Men vokt dere for de falske profeter, som kommer til dere i fåreklær, men innvortes er glupende ulver!
16 Av deres frukter skal dere kjenne dem; kan en vel sanke vindruer av tornebusker eller fiken av tistler?
17 Slik bærer hvert godt tre gode frukter, men det dårlige tre bærer onde frukter.
18 Et godt tre kan ikke bære onde frukter, og et dårlig tre kan ikke bære gode frukter.
19 Hvert tre som ikke bærer god frukt, blir hugget ned og kastet på ilden.
20 Derfor skal dere kjenne dem av deres frukter.
21 Ikke enhver som sier til meg: Herre! Herre! skal komme inn i himlenes rike, men den som gjør min himmelske Faders vilje.
22 Mange skal si til meg på hin dag: Herre! Herre! har vi ikke talt profetisk ved ditt navn, og utdrevet onde ånder ved ditt navn, og gjort mange kraftige gjerninger ved ditt navn?
23 Og da skal jeg vidne for dem: Jeg har aldri kjent dere; vik bort fra meg, dere som gjorde urett!
24 Derfor, hver den som hører disse mine ord og gjør etter dem, han blir lik en forstandig mann, som bygget sitt hus på fjell;
25 og skyllregnet falt, og flommen kom, og vindene blåste og slo imot dette hus, men det falt ikke; for det var grunnlagt på fjell.
26 Og hver den som hører disse mine ord og ikke gjør etter dem, han blir lik en uforstandig mann, som bygget sitt hus på sand;
27 og skyllregnet falt, og flommen kom, og vindene blåste og slo imot dette hus, og det falt, og dets fall var stort!
28 Og da Jesus hadde endt denne tale, da var folket slått av forundring over hans lære;
29 for han lærte dem som en som hadde myndighet, og ikke som deres skriftlærde.
