## Kapittel 7

#### Advarsel mot hyklersk dom

1 «Døm ikke, så ikke dere selv skal bli dømt! For med samme dom som dere dømmer skal dere selv dømmes;
2 og med samme mål som dere måler med, skal dere selv måles.

3 «Hvorfor ser du flisen i din brors øye, men legger ikke merke til bjelken i ditt eget?
4 Eller hvordan kan du si til din bror: ‘La meg dra flisen ut av øyet ditt!’ når det er en bjelke i ditt eget?
5 Hykler! Dra først bjelken ut av ditt eget øye, så kan du se å dra flisen ut av din brors øye!

#### Perler for svin

6 «Gi ikke det hellige til hundene, og kast ikke perlene deres for svinene. De vil bare tråkke dem ned med føttene sine, og så komme tilbake og rive dere i stykker.

#### Be, så skal dere få

7 «Be, så skal det bli gitt dere; let, så skal dere finne; bank på, så skal det lukkes opp for dere!
8 For hver den som ber, han får; og den som leter, han finner; og for den som banker på skal det lukkes opp.
9 Eller hvilket menneske blant dere vil vel gi sin sønn en stein når han ber ham om brød,
10 eller gi ham en orm når han ber om en fisk?
11 Dersom dere – som er onde – vet å gi deres barn gode gaver, hvor mye mer skal ikke deres Far i himmelen gi gode gaver til dem som ber ham?

#### Den gyldne regel

12 «Derfor; alt det dere vil at menneskene skal gjøre imot dere, skal også dere gjøre imot dem. For dette er loven og profetene.

#### Den trange porten

13 «Gå inn gjennom den trange porten! Porten er vid, og veien er bred som fører til fortapelsen, og det er mange som går inn gjennom den.
14 Men porten er trang, og veien er smal som fører til livet, og det er få som finner den.

#### Falske profeter

15 «Pass dere for falske profeter, som kommer til dere i saueklær, men innvendig er glupske ulver!
16 Dere skal kjenne dem på fruktene deres. Kan man vel sanke vindruer av tornebusker, eller fiken av tistler?
17 På samme måte bærer ethvert godt tre gode frukter, men dårlige trær bærer onde frukter.
18 Et godt tre kan ikke bære onde frukter, og et dårlig tre kan ikke bære gode frukter.
19 Hvert tre som ikke bærer god frukt skal bli kappet ned og kastet på ilden.
20 Derfor skal dere kjenne dem på hva slags frukt de bærer.

#### Falsk omvendelse

21 «Ikke alle som sier til meg ‘Herre! Herre!’ skal komme inn i himlenes rike. Bare den som gjør min himmelske Fars vilje.
22 Mange skal si til meg på den dagen: ‘Herre! Herre! har vi ikke talt profetisk ved ditt navn, og drevet ut onde ånder ved ditt navn, og gjort mange kraftige gjerninger ved ditt navn?’
23 Og da skal jeg si til dem: ‘Jeg har aldri kjent dere. Vik bort fra meg, dere som gjorde urett!’

24 «Enhver som hører disse ordene mine og gjør etter dem, han er som en forstandig mann, som bygget huset sitt på fjellgrunn;
25 Skyllregnet falt, og flommen kom, og vindene blåste og slo imot huset, men det falt ikke; for det var grunnlagt på fjell.

26 «Og envher som hører disse ordene mine og ikke gjør etter dem, han er som en uforstandig mann, som bygget sitt huset sitt på sand;
27 Skyllregnet falt, og flommen kom, og vindene blåste og slo imot huset, og det falt – og dets fall var stort!»

28 Da Jesus hadde endt denne talen var folket forbauset over undervisningen hans.
29 For han underviste dem som en som hadde myndighet; ikke som de skriftlærde.
