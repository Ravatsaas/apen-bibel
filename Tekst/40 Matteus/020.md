## Kapittel 20

1 For himlenes rike er likt en husbond som gikk ut tidlig om morgenen for å leie arbeidere til sin vingård.
2 Og da han var blitt enig med arbeiderne om en penning om dagen, sendte han dem bort til sin vingård.
3 Og han gikk ut ved den tredje time og så andre stå ledige på torvet,
4 og til dem sa han: Gå også dere bort til vingården, og hva rett er, vil jeg gi dere. Og de gikk avsted.
5 Igjen gikk han ut ved den sjette og den niende time og gjorde likeså.
6 Og han gikk ut ved den ellevte time og fant andre stående der, og han sa til dem: Hvorfor står dere her ledige hele dagen?
7 De sa til ham: Fordi ingen har leid oss. Han sa til dem: Gå også dere bort til vingården!
8 Men da det var blitt kveld, sa vingårdens herre til sin forvalter: Kall arbeiderne fram og gi dem deres lønn; begynn med de siste og end med de første!
9 Så kom de som var leid ved den ellevte time, og de fikk hver sin penning.
10 Men da de første kom, tenkte de at de skulle få mere; men de fikk hver sin penning de også.
11 Men da de fikk den, knurret de mot husbonden og sa:
12 Disse siste har bare vært her en time, og du har gjort dem like med oss som har båret dagens byrde og hete.
13 Men han svarte en av dem og sa: Min venn! jeg gjør deg ikke urett, ble du ikke enig med meg om en penning?
14 Ta ditt og gå! Men jeg vil gi denne siste like så meget som deg.
15 Eller har jeg ikke lov til å gjøre med mitt hva jeg vil? eller er ditt øye ondt fordi jeg er god?
16 Slik skal de siste bli de første, og de første de siste; for mange er kalt, men få utvalgt.
17 Og da Jesus dro opp til Jerusalem, tok han de tolv disipler til side og sa til dem på veien:
18 Se, vi går opp til Jerusalem, og Menneskesønnen skal overgis til yppersteprestene og de skriftlærde, og de skal dømme ham til døden
19 og overgi ham til hedningene til å spottes og hudstrykes og korsfestes; og på den tredje dag skal han opstå.
20 Da gikk Sebedeus-sønnenes mor til ham med sine sønner, falt ned for ham og bad ham om noe.
21 Han sa til henne: Hva vil du? Hun sa til ham: Si at disse mine to sønner skal sitte, den ene ved din høyre og den andre ved din venstre side i ditt rike!
22 Men Jesus svarte og sa: Dere vet ikke hva det er dere ber om. Kan dere drikke den kalk jeg skal drikke? De sa til ham: Det kan vi.
23 Han sa til dem: Min kalk skal dere nok drikke; men å sitte ved min høyre og ved min venstre side, det tilkommer det ikke meg å gi noen, men det gis dem som det er beredt av min Fader.
24 Da de ti hørte dette, ble de harme på de to brødre.
25 Men Jesus kalte dem til seg og sa: Dere vet at fyrstene hersker over sine folk, og deres stormenn bruker makt over dem.
26 Så skal det ikke være blant dere; men den som vil bli stor iblant dere, han skal være deres tjener,
27 og den som vil være den første blant dere, han skal være deres slave,
28 slik som Menneskesønnen ikke er kommet for å la seg tjene, men for selv å tjene og gi sitt liv til en løsepenge for mange.
29 Og da de gikk ut fra Jeriko, fulgte meget folk ham.
30 Og se, to blinde satt ved veien, og da de hørte at det var Jesus som gikk forbi, ropte de: Miskunn deg over oss, Herre, du Davids sønn!
31 Folket truet dem at de skulle tie; men de ropte enda mere og sa: Herre, miskunn deg over oss, du Davids sønn!
32 Og Jesus sto stille og kalte på dem og sa: Hva vil dere jeg skal gjøre for dere?
33 De sa: Herre! at våre øyne må bli åpnet!
34 Da ynkedes Jesus inderlig og rørte ved deres øyne; og straks fikk de sitt syn igjen, og de fulgte ham.
