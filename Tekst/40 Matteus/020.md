## Kapittel 20

### Arbeiderne i vingården

1 «For Himlenes rike er å ligne med en gårdseier som gikk ut tidlig på morgenen for å leie arbeidere til vingården sin.
2 Og da han hadde blitt enig med arbeiderne om en penning om dagen, sendte han dem bort til vingården.

3 Rund dagens tredje time gikk han ut igjen og så andre stå ledige på torget,
4 og til dem sa han: ‘Gå bort til vingården dere også, så skal jeg betale dere det som rett er.’ Og de gikk avsted.

5 Rundt den sjette og niende timen gikk han ut igjen og gjorde det samme.
6 Og rundt den ellevte timen gikk han ut og fant andre stående der, og han sa til dem: ‘Hvorfor står dere her ledige hele dagen?’
7 De svarte ham: ‘Fordi ingen har leid oss’. Han sa til dem: ‘Gå bort til vingården dere også!’

8 Men da det var blitt kveld sa vingårdens eier til forvalteren: ‘Kall på arbeiderne og gi dem lønnen deres. Begynn med de siste og avslutt med de første!’
9 Så kom de som var leid rundt den ellevte timen, og de fikk hver sin penning.
10 Da de første kom trodde de at de skulle få mer, men de fikk hver sin penning de også.

11 Men da de fikk den begynte de å mukke mot landeieren og sa:
12 ‘Disse siste har bare vært her en time, og du har likestilt dem med oss som har båret dagens byrde og hete.’
13 Men han svarte en av dem og sa: ‘Min venn, jeg gjør deg ikke urett. Ble du ikke enig med meg om en penning?
14 Ta det som er ditt og gå! Men jeg vil gi denne siste like mye som deg.
15 Eller har jeg ikke lov til å gjøre hva jeg vil med det som er mitt? Eller er du sjalu fordi jeg er generøs?’
16 Slik skal de siste bli de første, og de første de siste.»

### Jesus forutsier sin død og oppstandelse for tredje gang

17 Og da Jesus dro opp til Jerusalem tok han de tolv disiplene til side på veien og sa til dem:
18 «Vi er på vei opp til Jerusalem, og Menneskesønnen skal bli overgitt til yppersteprestene og de skriftlærde, og de skal dømme ham til døden
19 og overgi ham til hedningene til å spottes og hudstrykes og korsfestes. Og på den tredje dagen skal han stå opp igjen.

### Sebedeus-sønnene søker opphøyde posisjoner

20 Da kom Sebedeus-sønnenes mor til ham med sønnene sine, knelte ned for ham og ba ham om noe.
21 Han sa til henne: «Hva vil du?» Hun sa til ham: «Si at disse to sønnene mine skal sitte ved deg i ditt rike, den ene på høyre side og den andre på venstre side!»
22 Men Jesus svarte og sa: «Dere vet ikke hva det er dere ber om. Kan dere drikke det begeret jeg skal drikke?» De sa til ham: «Det kan vi.»
23 Han sa til dem: «Begeret mitt skal dere nok få drikke, men å sitte på høyre og venstre side av meg, tilkommer det ikke meg å gi noen; det skal bli gitt til dem som min Far har beredt det for.»

24 Da de ti andre hørte dette, ble de sinte på de to brødrene.
25 Men Jesus kalte dem til seg og sa: «Dere vet at fyrstene hersker over folkene sine, og stormennene deres bruker makt over dem.
26 Slik skal det ikke være blant dere. Men den som vil bli stor blant dere, han skal være tjeneren deres,
27 og den som vil være den første blant dere, han skal være slaven deres –
28 på samme måte som Menneskesønnen ikke er kommet for å bli tjent, men for selv å tjene og gi livet sitt som en løsepenge for mange.»

### Jesus helbreder to blinde

29 Og da de gikk ut fra Jeriko fulgte store folkemengder etter ham.
30 Og se, to blinde satt ved veien, og da de hørte at det var Jesus som gikk forbi, ropte de: «Ha medlidenhet med oss Herre, du Davids sønn!»
31 Folket formante dem til å tie, men de ropte enda høyere og sa: «Herre, ha medlidenhet med oss, du Davids sønn!»
32 Og Jesus stoppet og kalte på dem og sa: «Hva vil dere jeg skal gjøre for dere?»
33 De sa: «Herre, at øynene våre skal bli åpnet!»
34 Da fikk Jesus inderlig medynk med dem og berørte øynene deres. Og straks fikk de synet igjen, og de fulgte ham.
