## Kapittel 21

### Jesus rir inn i Jerusalem

1 Og da de nærmet seg Jerusalem og kom til Betfage ved Oljeberget, sendte Jesus to disipler avsted og sa til dem:
2 «Gå inn i byen som ligger rett foran dere, og der skal dere straks finne en eselhoppe bundet og en fole hos den. Løs dem og før dem til meg!
3 Og dersom noen sier noe til dere, skal dere si: ‘Herren har bruk for dem’; så skal han straks sende dem».
4 Men dette skjedde for at profetens ord skulle oppfylles, når han sier:

> 5 «Si til Sions datter: 
> ‘Se kongen din kommer til deg; 
> ydmyk, ridende på et esel – slavedyrets fole’».

6 Da gikk disiplene avsted og gjorde som Jesus befalte dem;
7 de hentet eselhoppen og folen, og la klærne sine på dem. Og Jesus satte seg oppå.
8 Og mesteparten av folket bredte klærne sine ut på veien. Andre hugget greiner av trærne og strødde dem på veien.
9 Og folket som gikk foran og fulgte etter ropte: «Hosianna Davids sønn! Velsignet være han som kommer i Herrens navn! Hosianna i det høyeste!»

### Jesus renser tempelet

10 Og da han dro inn i Jerusalem, kom hele byen i bevegelse og sa: «Hvem er dette?»
11 Og folket svarte: «Dette er profeten Jesus fra Nasaret i Galilea.»
12 Jesus gikk inn i Guds tempel og drev ut alle dem som solgte og kjøpte i templet, og han veltet pengevekslernes bord og dueselgernes stoler,
13 og han sa til dem: «Det er skrevet: ‘Huset mitt skal kalles et bedehus’. Men dere gjør det til en røverhule».

### Barna lovpriser Jesus

14 Og det kom blinde og halte til ham i templet, og han helbredet dem.
15 Men da yppersteprestene og de skriftlærde så miraklene han gjorde, og barna som ropte i templet: «Hosianna Davids sønn!», ble de sinte og sa til ham:
16 «Hører du hva disse sier?» Men Jesus sa til dem: «Ja. Har dere aldri lest: ‘Fra munnen til umyndige og ammende barn har du beredt deg lovprisning’?»
17 Og han forlot dem og gikk utenfor byen til Betania, og tilbrakte natten der.

### Fikentreet

18 Om morgenen – på vei inn til byen igjen – ble han sulten,
19 og da han så et fikentre ved veien gikk han bort til det, men han fant ikke noe annet enn blader på det. Da sa han til det: «Aldri i evighet skal det vokse frukt på deg igjen.» Og straks visnet fikentreet.
20 Og da disiplene så det, undret de seg og sa: «Hvordan gikk det til at fikentreet straks visnet?»
21 Men Jesus svarte dem: «I sannhet sier jeg dere at hvis dere har tro og ikke tviler så skal dere ikke bare kunne gjøre dette med fikentreet, men om dere så sier til dette fjellet: ‘Løft deg opp og kast deg i havet’, så skal det skje.
22 Og alt det dere ber om i tro, det skal dere få.»

### Jesu myndighet

23 Og da han hadde kommet inn i templet og underviste der, gikk yppersteprestene og folkets eldste til ham og sa: «Hvilken myndighet har du til å gjøre dette, og hvem har gitt deg denne myndigheten?»
24 Jesus svarte dem: «Jeg vil også spørre dere om en ting. Om dere svarer meg, så skal jeg også svare dere med hvilken myndighet jeg gjør dette.
25 Hvor kom Johannes' dåp fra? Var den fra himmelen eller fra mennesker?» Da tenkte de med seg selv: «Sier vi ‘Fra himmelen’, så vil han si ‘Hvorfor trodde dere ham ikke da?’
26 Men sier vi ‘Fra mennesker’, så frykter vi for folket; for alle anser Johannes som en profet.»
27 De svarte Jesus: «Vi vet ikke». Da sa også han til dem: «Så vil jeg heller ikke fortelle dere med hvilken myndighet jeg gjør dette.

### Lignelsen om de to sønnene

28 «Men hva mener dere? En mann hadde to sønner, og han gikk til den ene og sa: ‘Sønn, gå og arbeid i vingården min i dag!’
29 Sønnen svarte: ‘Jeg vil ikke’, men siden angret han på det og gikk.
30 Og mannen gikk til den andre sønnen og sa det samme til ham. Han svarte: ‘Ja, herre!’ men gikk ikke.
31 Hvem av disse to gjorde farens vilje?» De sier: «Den første». Jesus sier til dem: «I sannhet sier jeg dere at tollere og prostituerte skal komme inn i Guds rike før dere.
32 For Johannes kom til dere på rettferdighetens vei. Og dere trodde ham ikke, men tollerne og de prostituerte trodde ham. Og enda dere så det, angret dere ikke senere og trodde ham.

### Lignelsen om leietakerne

33 «Hør en annen lignelse: Det var en gårdseier som plantet en vingård, og han satte opp et gjerde omkring den og gravde en vinpresse og bygget et vakttårn. Så leide han den ut til vingårdsmenn og dro utenlands.
34 Da det nørmet seg tiden for å høste sendte han tjenerne sine til vingårdsmennene for å ta imot den frukten som tilfalt ham.
35 Og vingårdsmennene grep tjenerne hans. En slo de, en drepte de, og en steinet de.
36 Igjen sendte han andre tjenere, flere enn de første, og de gjorde det samme med dem.
37 Men til sist sendte han sønnen sin til dem og sa: ‘De vil repektere sønnen min’.
38 Men da vingårdsmennene så sønnen, sa de seg imellem: ‘Dette er arvingen. Kom, la oss drepe ham så vi kan få arven hans!
39 Og de tok ham og kastet ham ut fra vingården og drepte ham.
40 Når nå vingårdens eier kommer, hva skal han da gjøre med disse vingårdsmennene?»

41 De sier til ham: «Han skal fullstendig knuse disse ugjerningsmennene, og vingården skal han leie ut til andre vingårdsmenn som gir ham frukten til rett tid.»
42 Jesus sier til dem: «Har dere aldri lest i skriftene: 

> ‘Den steinen som bygningsmennene forkastet, den har blitt hjørnesteinen.
> Herren har gjort dette, og det er underfullt i våre øyne’?

43 «Derfor sier jeg dere: Guds rike skal bli tatt fra dere og bli gitt til et folk som bærer dets frukter.
44 Og den som faller på denne steinen, han skal knuses; men den som steinen faller på, han skal bli pulverisert»

45 Og da yppersteprestene og fariseerne hørte lignelsene hans skjønte de at han snakket om dem.
46 Og de prøvde å pågripe ham. Men de fryktet for folket, for de holdt ham for å være en profet.
