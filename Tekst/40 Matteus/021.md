## Kapittel 21

1 Og da de kom nær til Jerusalem og var kommet til Betfage ved Oljeberget, da sendte Jesus to disipler avsted og sa til dem:
2 Gå inn i den by som ligger rett for dere, og straks skal dere finne en eselhoppe bundet og en fole hos den; løs dem, og før dem til meg!
3 Og dersom noen sier noe til dere, da skal dere si: Herren har bruk for dem; så skal han straks sende dem.
4 Men dette skjedde for at det skulle oppfylles som er talt ved profeten, som sier:
5 Si til Sions datter: Se, din konge kommer til deg, saktmodig og ridende på et esel, på slavedyrets fole.
6 Disiplene gikk da avsted og gjorde som Jesus befalte dem;
7 de hentet eselhoppen og folen, og la sine klær på dem; og han satte seg oppå.
8 Og størstedelen av folket bredte sine klær på veien, andre hugg greiner av trærne og strødde dem på veien,
9 og folket som gikk foran og fulgte etter, ropte: Hosianna Davids sønn! Velsignet være han som kommer i Herrens navn! Hosianna i det høyeste!
10 Og da han dro inn i Jerusalem, kom hele byen i bevegelse og sa: Hvem er dette?
11 Men folket sa: Dette er profeten Jesus fra Nasaret i Galilea.
12 Og Jesus gikk inn i Guds tempel og drev ut alle dem som solgte og kjøpte i templet, og pengevekslernes bord og duekremmernes stoler veltet han,
13 og han sa til dem: Det er skrevet: Mitt hus skal kalles et bedehus. Men dere gjør det til en røverhule.
14 Og det kom blinde og halte til ham i templet, og han helbredet dem.
15 Men da yppersteprestene og de skriftlærde så de undergjerninger han gjorde, og barna som ropte i templet: Hosianna Davids sønn! da ble de vrede og sa til ham:
16 Hører du hva disse sier? Men Jesus sa til dem: Ja! Har dere aldri lest: Av umyndiges og diendes munn har du beredt deg lovprisning?
17 Og han forlot dem og gikk utenfor byen til Betania, og var der natten over.
18 Om morgenen, da han gikk til byen igjen, ble han hungrig,
19 og da han så et fikentre ved veien, gikk han bort til det, men fant ikke noe på det uten bare blad. Da sa han til det: Aldri i evighet skal det mere vokse frukt på deg. Og straks visnet fikentreet.
20 Og da disiplene så det, undret de seg og sa: Hvordan gikk det til at fikentreet straks visnet?
21 Men Jesus svarte og sa til dem: Sannelig sier jeg dere: Dersom dere har tro og ikke tviler, da skal dere ikke alene kunne gjøre dette med fikentreet, men endog om dere sier til dette fjell: Løft deg opp og kast deg i havet, så skal det skje;
22 og alt det dere ber om med tro i deres bønn, det skal dere få.
23 Og da han var kommet inn i templet og lærte der, gikk yppersteprestene og folkets eldste til ham og sa: Med hva myndighet gjør du dette, og hvem har gitt deg denne myndighet?
24 Jesus svarte og sa til dem: Også jeg vil spørre dere om en ting; sier dere meg det, da skal også jeg si dere med hva myndighet jeg gjør dette.
25 Johannes' dåp, hvorfra var den? fra himmelen eller fra mennesker? Da tenkte de ved seg selv og sa: Sier vi: Fra himmelen, da sier han til oss: Hvorfor trodde dere ham da ikke?
26 Men sier vi: Fra mennesker, da frykter vi for folket; for alle holder Johannes for en profet.
27 De svarte da Jesus og sa: Vi vet det ikke. Da sa også han til dem: Så sier heller ikke jeg dere med hva myndighet jeg gjør dette.
28 Men hva tykkes dere? En mann hadde to sønner, og han gikk til den ene og sa: Sønn, gå idag og arbeid i min vingård!
29 Men han svarte: Jeg vil ikke. Men siden angret han det og gikk.
30 Og han gikk til den andre og sa det samme til ham. Han svarte: Ja, herre! men gikk ikke.
31 Hvem av de to gjorde nå farens vilje? De sier: Den første. Jesus sier til dem: Sannelig sier jeg dere at tollere og skjøger kommer før inn i Guds rike enn dere.
32 For Johannes kom til dere på rettferdighets vei, og dere trodde ham ikke, men tollerne og skjøgene trodde ham; men dere, enda dere så det, angret dere det ikke siden, så dere trodde ham.
33 Hør en annen lignelse: Det var en husbond som plantet en vingård, og han satte et gjerde omkring den og gravde en vinperse i den og bygget et tårn, og så leide han den ut til vingårdsmenn og dro utenlands.
34 Da det nå led mot frukttiden, sendte han sine tjenere til vingårdsmennene for å ta imot den frukt som han skulle ha;
35 og vingårdsmennene tok hans tjenere: en slo de, en drepte de, en steinet de.
36 Igjen sendte han andre tjenere, flere enn de første, og de gjorde likeså med dem.
37 Men til sist sendte han sin sønn til dem og sa: De vil undse seg for min sønn.
38 Men da vingårdsmennene så sønnen, sa de seg imellem: Dette er arvingen; kom, la oss slå ham ihjel, så vi kan få hans arv!
39 Og de tok ham og kastet ham ut av vingården og slo ham ihjel.
40 Når nå vingårdens herre kommer, hva skal han da gjøre med disse vingårdsmenn?
41 De sier til ham: Ille skal han ødelegge disse illgjerningsmenn, og vingården skal han leie ut til andre vingårdsmenn, som gir ham frukten i rette tid.
42 Jesus sier til dem: Har dere aldri lest i skriftene: Den stein som bygningsmennene forkastet, den er blitt hjørnestein; av Herren er dette gjort, og det er underfullt i våre øyne?
43 Derfor sier jeg dere: Guds rike skal tas fra dere og gis til et folk som bærer dets frukter.
44 Og den som faller på denne stein, han skal knuses, men den som den faller på, ham skal den smuldre til støv.
45 Og da yppersteprestene og fariseerne hørte hans lignelser, skjønte de at han talte om dem.
46 Og de søkte å gripe ham, men fryktet for folket; for det holdt ham for en profet.
