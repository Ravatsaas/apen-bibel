## Kapittel 5

### Jesus forkynner på fjellet

1 Og da han så folket gikk han opp fjellet. Og da han hadde satt seg, kom disiplene hans til ham.
2 Og han åpnet munnen og lærte dem og sa:

#### Saligprisningene

    3 «Salige er de fattige i ånden; 
        for himlenes rike er deres.

    4 «Salige er de som sørger; 
        for de skal trøstes.

    5 «Salige er de ydmyke; 
        for de skal arve jorden.

    6 «Salige er de som hungrer og tørster etter rettferdighet; 
        for de skal mettes.

    7 «Salige er de barmhjertige; 
        for de skal finne barmhjertighet.

    8 «Salige er de rene av hjertet; 
        for de skal se Gud.

    9 «Salige er de som skaper fred; 
        for de skal kalles Guds barn.

    10 «Salige er de som er forfulgt på grunn av rettferdighet; 
        for himlenes rike er deres.

    11 «Salige er dere når de spotter og forfølger dere 
        og lyver på dere all slags ondt for min skyld.

    12 «Gled og fryd dere! for lønnen deres er stor i himmelen; 
        for slik forfulgte de profetene før dere.

#### Jordens salt

13 «Dere er jordens salt; men når saltet mister sin kraft, hva skal det da saltes med? Det duger ikke lenger til annet enn å kastes ut og tråkkes ned av menneskene.

#### Verdens lys

14 «Dere er verdens lys; en by som ligger på et fjell, kan ikke skjules.
15 Ingen tenner et lys og setter det under et kar. Man setter det i staken, så det skinner for alle i huset.
16 La deres lys skinne for menneskene, slik at de kan se de gode gjerningene deres og prise deres Far i himmelen!

#### Jesus oppfyller loven

17 «Dere må ikke tro at jeg er kommet for å oppheve loven eller profetene; jeg er ikke kommet for å oppheve, men for å oppfylle.
18 Med sikkerhet sier jeg dere; Før himmelen og jorden forgår skal ikke den minste bokstav eller en eneste tøddel forgå av loven, før alt sammen har skjedd.

19 «Den som derfor bryter et eneste av de minste budene og lærer menneskene det samme, han skal kalles den minste i himlenes rike; men den som holder dem og lærer andre dem, han skal kalles stor i himlenes rike.
20 For jeg sier dere; Dersom rettferdigheten deres ikke overgår de skriftlærdes og fariseernes, kommer dere aldri inn i himlenes rike.

#### Mord i hjertet

21 «Dere har hørt at det er sagt til de gamle: ‘Du skal ikke slå ihjel. Den som slår ihjel skal være skyldig for dommen.’
22 Men jeg sier dere at hver den som blir sint på sin bror uten grunn, skal være skyldig for dommen. Den som sier til sin bror: ‘Raka!’ skal være skyldig for rådet; og den som sier: ‘Du dåre!’ skal være skyldig til helvetes ild.
23 Så når du bærer offeret ditt fram til alteret, og der kommer på at din bror har noe imot deg,
24 så la offeret ligge der foran alteret; gå først bort og forlik deg med din bror, og så kan du bære fram offeret ditt.

25 «Skynd deg å forenes med motstanderen din mens du enda er med ham på veien, for at han ikke skal overgi deg til dommeren, og dommeren overgi deg til tjeneren, og du blir kastet i fengsel.
26 Med sikkerhet sier jeg at du aldri skal komme ut derfra før du har betalt siste øre.

#### Hor i hjertet

27 «Dere har hørt at det er sagt: ‘Du skal ikke drive hor.’
28 Men jeg sier dere at hver den som ser på en kvinne for å begjære henne, har allerede drevet hor med henne i hjertet.
29 Om det høyre øyet ditt frister deg, så riv det ut og kast det fra deg! for det er bedre for deg at ett av dine lemmer går tapt enn at hele kroppen blir kastet i helvete.
30 Og dersom den høyre hånden din frister deg, så hugg den av og kast den fra deg! for det er bedre for deg at ett av dine lemmer går tapt enn at hele kroppen kommer til helvete.

#### Skilsmisse

31 «Det er sagt: ‘Den som skiller seg fra sin kone, skal gi henne skilsmissebrev.’
32 Men jeg sier dere at hver den som skiller seg fra sin kone, om det ikke er på grunn av seksuell umoral, han gjør henne til en horkvinne; og den som gifter seg med en fraskilt kvinne, han ligger med en annen manns kone.

#### Om å sverge

33 «Dere har også hørt at det er sagt til de gamle: ‘Du skal ikke avgi falsk løfter, men du skal holde løftene dine for Herren.’
34 Men jeg sier dere at dere ikke skal sverge i det hele tatt. Ikke ved himmelen, for den er Guds trone;
35 og ikke ved jorden, for den er hans fotskammel; og ikke ved Jerusalem, for det er den store kongens by.
36 Du skal ikke sverge ved ditt eget hode heller; for du kan ikke engang gjøre ett hår hvitt eller svart.
37 Men la ja være ja, og nei vere nei; det som er mere enn dette er av det onde.

#### Hevn

38 «Dere har hørt at det er sagt: ‘Øye for øye, og tann for tann!’
39 Men jeg sier dere at dere ikke skal sette dere imot den som er ond mot dere; men om noen slår deg på ditt høyre kinn skal du vende det andre kinnet til ham.

40 «Om noen vil føre sak mot deg og ta kjortelelen din, la ham også få kappen,
41 og om noen tvinger deg til å gå en mil med ham, gå to.

42 «Gi den som ber deg, og vend deg ikke bort fra den som vil låne av deg.

#### Elsk fienden din

43 «Dere har hørt at det er sagt: ‘Du skal elske din neste og hate din fiende.’
44 Men jeg sier dere: Elsk fiendene deres, velsign dem som forbanner dere, gjør godt imot dem som hater dere, og be for dem som forfølger dere.
45 Slik kan dere være deres himmelske Fars barn; for han lar sin sol gå opp over onde og gode, og lar det regne over rettferdige og urettferdige.
46 For om dere elsker dem som elsker dere, hvilken lønn har dere da? Gjør ikke også tollerne det samme?
47 Og om dere hilser bare på deres brødre, hva er så spesielt med det? Gjør ikke også hedningene det samme?
48 Derfor skal dere være fullkomne, slik som deres himmelske Far er fullkommen.»
