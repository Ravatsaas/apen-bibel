## Kapittel 11

1 Og det skjedde da Jesus var ferdig med å gi sine tolv disipler disse forskrifter, da dro han derfra for å lære og forkynne i deres byer.
2 Men da Johannes i fengslet hørte om Kristi gjerninger, sendte han bud med sine disipler og lot si til ham:
3 Er du den som skal komme, eller skal vi vente en annen?
4 Og Jesus svarte og sa til dem: Gå bort og fortell Johannes det som dere hører og ser:
5 blinde ser og halte går, spedalske renses og døve hører og døde står opp, og evangeliet forkynnes for fattige;
6 og salig er den som ikke tar anstøt av meg.
7 Da nå disse gikk bort, begynte Jesus å tale til folket om Johannes: Hvorfor var det dere gikk ut i ørkenen? for å se et rør som svaier for vinden?
8 Eller hvorfor var det dere gikk der ut? for å se et menneske klædd i fine klær? Se, de som går i fine klær, er i kongenes hus.
9 Eller hvorfor var det dere gikk der ut? for å se en profet? Ja, jeg sier dere, endog mere enn en profet.
10 Det er ham det er skrevet om: Se, jeg sender mitt bud for ditt åsyn; han skal rydde din vei for deg.
11 Sannelig sier jeg dere: Noen større enn døperen Johannes er ikke oppreist blandt dem som er født av kvinner; men den minste i himlenes rike er større enn han.
12 Men fra døperen Johannes' dager inntil nå trenger de seg med makt inn i himlenes rike, og de som trenger seg inn, river det til seg.
13 For alle profetene og loven har spådd inntil Johannes,
14 og om dere vil ta imot det: Han er den Elias som skal komme.
15 Den som har ører, han høre!
16 Men hvem skal jeg ligne denne slekt med? Den ligner små barn som sitter på torvene og roper til sine lekebrødre:
17 Vi blåste på fløyte for dere, og dere ville ikke danse; vi sang sørgesanger, og dere ville ikke gråte.
18 For Johannes kom; han hverken spiste eller drakk, og de sier: Han er besatt.
19 Menneskesønnen kom; han spiser og drikker, og de sier: Se, for en storeter og vindrikker, tolderes og synderes venn! Men visdommen er rettferdiggjort av sine barn.
20 Da begynte han å refse de byer hvor hans fleste kraftige gjerninger var gjort, fordi de ikke hadde omvendt seg:
21 Ve deg, Korasin! ve deg, Betsaida! Dersom de kraftige gjerninger som er gjort i dere, var gjort i Tyrus og Sidon, da hadde de for lenge siden omvendt seg i sekk og aske.
22 Dog, jeg sier dere: Det skal gå Tyrus og Sidon tåleligere på dommens dag enn dere.
23 Og du, Kapernaum, som er blitt opphøyet like til himmelen! like til dødsriket skal du bli nedstøtt; for dersom de kraftige gjerninger som er gjort i deg, var gjort i Sodoma, da var det blitt stående til denne dag.
24 Dog, jeg sier dere: Det skal gå Sodomas land tåleligere på dommens dag enn dere.
25 På den tid tok Jesus til orde og sa: Jeg priser deg, Fader, himmelens og jordens herre, fordi du har skjult dette for de vise og forstandige, og åpenbaret det for de umyndige;
26 ja, Fader, fordi slik skjedde det som var velbehagelig for deg.
27 Alle ting er meg overgitt av min Fader, og ingen kjenner Sønnen, uten Faderen, heller ikke kjenner noen Faderen, uten Sønnen og den som Sønnen vil åpenbare det for.
28 Kom til meg, alle dere som strever og har tungt å bære, og jeg vil gi dere hvile!
29 Ta mitt åk på dere og lær av meg! for jeg er saktmodig og ydmyk av hjertet; så skal dere finne hvile for deres sjeler.
30 For mitt åk er gagnlig, og min byrde er lett.
