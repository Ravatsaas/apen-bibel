## Kapittel 18

1 I samme stund kom disiplene til Jesus og sa: Hvem er den største i himlenes rike?
2 Og han kalte et lite barn til seg og stilte det midt iblant dem
3 og sa: Sannelig sier jeg dere: Uten at dere omvender dere og blir som barn, kommer dere ingenlunde inn i himlenes rike.
4 Derfor, den som gjør seg liten som dette barn, han er den største i himlenes rike;
5 og den som tar imot ett slikt barn for mitt navns skyld, tar imot meg;
6 men den som forfører en av disse små som tror på meg, for ham var det bedre at det var hengt en kvernsten om hans hals og han var nedsenket i havets dyp.
7 Ve verden for forførelser! for forførelser må komme; men ve det menneske som forførelsen kommer fra!
8 Men om din hånd eller din fot frister deg, da hugg den av og kast den fra deg! det er bedre for deg å gå halt eller vanfør inn til livet enn å ha to hender eller to føtter og bli kastet i den evige ild.
9 Og om ditt øye frister deg, da riv det ut og kast det fra deg! det er bedre for deg å gå enøyet inn til livet enn å ha to øyne og bli kastet i helvedes ild.
10 Se til at dere ikke forakter en av disse små! for jeg sier dere at deres engler i himmelen ser alltid min himmelske Faders åsyn.
11 For Menneskesønnen er kommet for å frelse det som var fortapt.
12 Hva tykkes dere? om et menneske har hundre får, og ett av dem forviller seg, forlater han da ikke de ni og nitti i fjellet og går bort og leter etter det som har forvillet seg?
13 Og hender det at han finner det, sannelig sier jeg dere: Han gleder seg mere over det enn over de ni og nitti som ikke har forvillet seg.
14 Slik er det ikke deres himmelske Faders vilje at en eneste av disse små skal fortapes.
15 Men om din bror synder mot deg, da gå bort og irettesett ham i enrom! hører han på deg, da har du vunnet din bror;
16 men vil han ikke høre, da ta enda en eller to med deg, for at enhver sak skal stå fast ved to eller tre vidners ord.
17 Men hører han ikke på dem, da si det til menigheten! men hører han heller ikke på menigheten, da skal han være for deg som en hedning og en tolder.
18 Sannelig sier jeg dere: Alt det dere binder på jorden, skal være bundet i himmelen, og alt det dere løser på jorden, skal være løst i himmelen.
19 Igjen sier jeg dere: Alt det to av dere på jorden blir enige om å be om, det skal gis dem av min Fader i himmelen.
20 For hvor to eller tre er samlet i mitt navn, der er jeg midt iblant dem.
21 Da gikk Peter til ham og sa: Herre! hvor ofte skal min bror synde mot meg og jeg tilgi ham det? så meget som syv ganger?
22 Jesus sa til ham: Jeg sier deg: Ikke syv ganger, men sytti ganger syv ganger.
23 Derfor er himlenes rike å ligne med en konge som ville holde regnskap med sine tjenere.
24 Men da han begynte på opgjøret, ble en ført fram for ham, som skyldte ti tusen talenter.
25 Men da han ikke hadde noe å betale med, befalte hans herre at han skulle selges, han og hans hustru og barn og alt det han hadde, og at der skulle betales.
26 Da falt denne tjener ned for ham og sa: Vær langmodig med meg, så skal jeg betale deg alt sammen!
27 Da ynkedes denne tjeners herre inderlig over ham, og lot ham løs og tilgav ham gjelden.
28 Men da denne tjener gikk ut, traff han en av sine medtjenere som skyldte ham hundre penninger, og han tok fatt på ham og holdt på å kvele ham og sa: Betal det du skylder!
29 Da falt hans medtjener ned og bad ham og sa: Vær langmodig med meg, så skal jeg betale deg!
30 Men han ville ikke; han gikk bort og kastet ham i fengsel, til han betalte det han var skyldig.
31 Men da hans medtjenere så hva som skjedde, ble de meget bedrøvet, og de kom og fortalte sin herre alt det som var skjedd.
32 Da kalte hans herre ham for seg og sa til ham: Du onde tjener! all din gjeld tilgav jeg deg, fordi du bad meg;
33 burde ikke også du forbarme deg over din medtjener, slik som jeg forbarmet meg over deg?
34 Og hans herre ble vred, og overgav ham til dem som piner, inntil han betalte alt det han var ham skyldig.
35 Slik skal også min himmelske Fader gjøre med dere om ikke enhver av dere av hjertet tilgir sin bror.
