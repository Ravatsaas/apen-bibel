## Kapittel 18

### La de små barna komme til meg

1 På den tiden kom disiplene til Jesus og spurte: «Hvem er den største i himlenes rike?»
2 Og han kalte et lite barn til seg og stilte det midt blant dem
3 og sa: «I sannhet sier jeg dere; uten at dere omvender dere og blir som barn, kommer dere aldri inn i himlenes rike.
4 Derfor er den som gjør seg liten som dette barnet den største i himlenes rike;
5 og den som tar imot ett slikt barn for mitt navns skyld, tar imot meg.
6 Men den som forfører en av disse små som tror på meg, for ham ville det være bedre å få en kvernstein hengt om halsen og bli senket i havets dyp.

7 «Ve denne verden, på grunn av dens forførelser! For forførelser må komme; men ve det menneske som forførelsen kommer fra!
8 Men om hånden eller foten din frister deg, så hugg den av og kast den fra deg! Det er bedre for deg å gå halt eller vanfør inn til livet enn å ha to hender eller to føtter og bli kastet i den evige ilden.
9 Og om øyet frister deg, så riv det ut og kast det fra deg! Det er bedre for deg å gå enøyet inn til livet enn å ha to øyne og bli kastet i helvetes ild.

10 «Se til at dere ikke forakter en av disse små! For jeg sier dere at englene deres i himmelen alltid ser ansiktet til min himmelske Far.
11 For Menneskesønnen er kommet for å frelse det som var fortapt.

### Den villfarne sauen

12 «Hva tror dere? Om et menneske har hundre sauer, og en av dem går seg vill, forlater han ikke da de nittini i fjellet og går for å lete etter den som har gått seg vill?
13 Og i sannhet sier jeg dere at dersom han finner den gleder han seg mer over den sauen enn over de nittini som ikke hadde gått seg vill.

14 På samme måte vil ikke deres himmelske Far at en eneste av disse små skal gå fortapt.

### Når din bror synder mot deg

15 «Men om din bror synder mot deg, så gå til ham og irettesett ham i enrom! Om han hører på deg så har du vunnet din bror.
16 Men om han ikke vil høre, så ta enda en eller to med deg, for at enhver sak skal stå fast ved to eller tre vitners ord.
17 Men hører han ikke på dem, så si det til menigheten! Om om han ikke hører på menigheten heller, så skal du betrakte ham som en hedning og en toller.

18 «I sannhet sier jeg dere: Alt det dere binder på jorden skal være bundet i himmelen, og alt det dere løser på jorden, skal være løst i himmelen.
19 Igjen sier jeg dere: Alt det to av dere på jorden blir enige om å be om, det skal min Far i himmelen gi dem.
20 For der to eller tre er samlet i mitt navn, der er jeg midt iblant dem.»

### Den utilgivende tjeneren

21 Da kom Peter til ham og sa: «Herre! Hvor mange ganger skal jeg tilgi om min bror når han synder mot meg? Så mye som syv ganger?»
22 Jesus svarte til ham: «Ikke syv ganger, sier jeg deg, men sytti ganger syv ganger.

23 «For himlenes rike kan lignes med en konge som ville holde regnskap med tjenerne sine.
24 Da han begynte på oppgjøret, ble en tjener ført fram for ham som skyldte ham ti tusen talenter.
25 Men da han ikke hadde noe å betale med, befalte herren hans at han skulle selges, han og hans kone og barn og alt det han hadde, til betaling for gjelden.
26 Da falt denne tjeneren ned for ham og sa: ‘Vær tålmodig med meg, så skal jeg betale deg alt sammen!’
27 Da syntes denne tjeners herre inderlig synd på ham, og gav ham fri og ettergav gjelden.

28 «Men da denne tjeneren gikk ut, traff han en av medtjenerne sine som skyldte ham hundre penninger. Og han tok kvelertak på ham og sa: ‘Betal det du skylder!’
29 Da falt hans medtjener ned og tryglet ham og sa: ‘Vær tålmodig med meg, så skal jeg betale deg!’
30 Men han ville ikke. Og han gikk bort og kastet ham i fengsel, til han betalte det han var skyldig.

31 «Men da medtjenerne hans så hva som skjedde ble de svært bedrøvet, og de kom og fortalte alt som hadde skjedd til sin herre.
32 Da kalte hans herre ham til seg og sa til ham: ‘Du onde tjener! Jeg ettergav all din gjeld fordi du ba meg om det;
33 burde ikke du også ha barmhjertighet med din medtjener, slik som jeg hadde med deg?’
34 Og hans herre ble sint, og overgav ham til fengselsvokterne for å pines, inntil han betalte alt det han skyldte.

35 Slik skal min himmelske Far også gjøre med enhver av dere som ikke fra hjertet tilgir sin bror.»
