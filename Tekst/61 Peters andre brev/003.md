## Kapittel 3

1 Dette er nå allerede det andre brevet jeg skriver til dere, dere elskede, for å vekke deres oppriktige sinn igjen ved påminnelse
2 til å minnes de ord som forut er talt av de hellige profeter, og Herrens og frelserens bud, som deres apostler har forkynt,
3 idet dere først og fremst vet dette at i de siste dager skal det komme spottere med spott, som farer fram etter sine egne lyster
4 og sier: Hvor er løftet om hans gjenkomst? for fra den tid fedrene sov inn, vedblir jo alle ting som de var fra skapningens begynnelse.
5 For de som påstår dette, er blinde for at det fra gammel tid var himler og en jord som var blitt til ut av vann og gjennom vann ved Guds ord,
6 og derved gikk den verden som da var, under i vannflommen.
7 Men de himler som nå er, og jorden er ved det samme ord spart til ilden, idet de oppholdes inntil den dag da de ugudelige mennesker skal dømmes og gå fortapt.
8 Men dette ene må dere ikke være blinde for, dere elskede, at én dag er i Herrens øyne som tusen år, og tusen år som én dag.
9 Herren er ikke sen med løftet, slik som noen akter det for senhet, men han har langmodighet med dere, da han ikke vil at noen skal fortapes, men at alle skal komme til omvendelse.
10 Men Herrens dag skal komme som en tyv, og da skal himlene forgå med stort brak, og himmellegemene skal komme i brann og oppløses, og jorden og tingene på den skal brennes opp.
11 Da nå alt dette oppløses, hvor må dere da strebe etter hellig ferd og gudsfrykt,
12 idet dere venter på og fremskynder Guds dags komme, hvorved himlene skal oppløses i ild og himmellegemene smelte i brann!
13 Men vi venter etter hans løfte nye himler og en ny jord, hvor rettferdighet bor.
14 Derfor, elskede, da dere venter dette, så legg vinn på å bli funnet uten flekk og lyte for ham i fred,
15 og akt vår Herres langmodighet for frelse, slik som og vår elskede bror Paulus har skrevet til dere etter den visdom som er ham gitt,
16 slik som og i alle sine brev når han i dem taler om dette; i dem er det noe som er svært å skjønne, og som de ulærde og ubefestede tyder vrangt, som de og gjør med de andre skrifter, til sin egen undergang.
17 Så må da dere, elskede, som forut vet dette, ta dere i vare at dere ikke skal bli revet med av de ugudeliges forvillelse og falle ut av deres egen faste stand;
18 men voks i nåde og kjennskap til vår Herre og frelser Jesus Kristus! Ham være æren både nå og til evig tid! Amen.
