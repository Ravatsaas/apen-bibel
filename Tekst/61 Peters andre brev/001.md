## Kapittel 1

1 Simeon Peter, Jesu Kristi tjener og apostel - til dem som har fått samme dyre tro som vi ved vår Gud og frelser Jesu Kristi rettferdighet:
2 Nåde og fred bli dere mangfoldig til del, idet dere kjenner Gud og Jesus, vår Herre!
3 Ettersom hans guddommelige makt har gitt oss alt som tjener til liv og gudsfrykt, ved kunnskapen om ham som kalte oss ved sin egen herlighet og kraft
4 og derved har gitt oss de største og dyreste løfter, for at dere ved dem skulle få del i guddommelig natur, idet dere flykter bort fra fordervelsen i verden, som kommer av lysten,
5 så legg og just derfor all vinn på i deres tro å vise dyd, og i dyden skjønnsomhet,
6 og i skjønnsomheten avhold, og i avholdet tålmod, og i tålmodet gudsfrykt,
7 og i gudsfrykten broderkjærlighet, og i broderkjærligheten kjærlighet til alle.
8 For når disse ting finnes hos dere og får vokse, da viser de at dere ikke er uvirksomme eller ufruktbare i kunnskapen om vår Herre Jesus Kristus;
9 for den som ikke har disse ting, han er blind, nærsynt, idet han har glemt renselsen fra sine fordums synder.
10 Derfor, brødre, legg enn mere vinn på å gjøre deres kall og utvelgelse fast! for når dere gjør disse ting, da skal dere ingensinne snuble;
11 for på denne måte skal det rikelig gis dere inngang i vår Herre og frelser Jesu Kristi evige rike.
12 Derfor vil jeg alltid komme til å minne dere om dette, enda dere vet det og er grunnfestet i sannheten, som er hos dere;
13 allikevel akter jeg det for riktig, så lenge jeg er i denne hytte, å vekke dere ved påminnelse,
14 for jeg vet at nedleggelsen av min hytte kommer brått, som og vår Herre Jesus Kristus varslet meg.
15 Men jeg vil og gjøre meg flid for at dere til enhver tid etter min bortgang skal kunne minnes dette.
16 For ikke var det kløktig uttenkte eventyr vi fulgte da vi kunngjorde dere vår Herre Jesu Kristi makt og gjenkomst, men vi hadde vært øyenvitner til hans storhet.
17 For han fikk ære og herlighet av Gud Far, idet en slik røst kom til ham fra den opphøyde herlighet: Dette er min Sønn, den elskede, i hvem jeg har velbehag,
18 og denne røst hørte vi komme fra himmelen da vi var sammen med ham på det hellige berg.
19 Og dess fastere har vi det profetiske ord, som dere gjør vel i å akte på som på et lys som skinner på et mørkt sted, inntil dagen lyser fram og morgenstjernen går opp i deres hjerter,
20 idet dere først og fremst vet dette at intet profetord i Skriften er gitt til egen tydning;
21 for aldri er noe profetord fremkommet ved et menneskes vilje, men de hellige Guds menn talte drevet av den Hellige Ånd.
