## Kapittel 18

1 Da Jesus hadde talt dette, gikk han ut med sine disipler over bekken Kedron; der var en have, og i den gikk han selv og hans disipler inn.
2 Men Judas, som forrådte ham, kjente også stedet; for Jesus samledes ofte der med sine disipler.
3 Judas hadde nå fått med seg vakten og tjenere fra yppersteprestene og fariseerne, og kom dit med fakler og lamper og våben.
4 Da nå Jesus visste om alt som skulle komme over ham, gikk han fram og sa til dem: Hvem leter dere etter?
5 De svarte ham: Etter Jesus fra Nasaret. Jesus sier til dem: Det er meg. Men også Judas, som forrådte ham, sto der med dem.
6 Da han nå sa til dem: Det er meg, vek de tilbake og falt til jorden.
7 Han spurte dem da igjen: Hvem leter dere etter? De sa: Etter Jesus fra Nasaret.
8 Jesus svarte: Jeg sa dere jo at det er meg. Er det da meg dere leter etter, så la disse gå!
9 - for at det ord skulle oppfylles som han hadde sagt: Jeg mistet ikke en av dem som du har gitt meg.
10 Simon Peter hadde et sverd, og han dro det ut og slo til yppersteprestens tjener og hugg det høyre øre av ham. Tjeneren hette Malkus.
11 Jesus sa da til Peter: Stikk sverdet i skjeden! Skal jeg ikke drikke den kalk min Far har gitt meg?
12 Vakten og den øverste krigshøvedsmann og jødenes tjenere grep da Jesus og bandt ham,
13 og de førte ham først til Annas, for han var svigerfar til Kaifas, som var yppersteprest det år.
14 Men det var Kaifas som hadde gitt jødene det råd at det var gagnlig at ett menneske døde for folket.
15 Men Simon Peter og en annen disippel fulgte Jesus, og denne disippel var kjent med ypperstepresten, og gikk inn med Jesus i yppersteprestens gård;
16 men Peter sto utenfor ved døren. Den andre disippel, han som var kjent med ypperstepresten, gikk da ut og talte til dørvoktersken og fikk Peter inn.
17 Piken som voktet døren, sa da til Peter: Er ikke du også en av dette menneskes disipler? Han sa: Nei, jeg er ikke.
18 Men tjenerne og drengene hadde gjort opp en kull-ild, fordi det var koldt, og de sto og varmet seg; men også Peter sto der med dem og varmet seg.
19 Ypperstepresten spurte da Jesus om hans disipler og om hans lære.
20 Jesus svarte ham: Jeg har talt fritt ut for alle og enhver; jeg har alltid lært i synagoger og i templet, der hvor alle jøder kommer sammen, og i lønndom har jeg intet talt.
21 Hvorfor spør du meg? Spør dem som har hørt meg, om hva jeg har talt til dem! se, de vet hva jeg har sagt.
22 Men da han sa dette, gav en av tjenerne som sto der, Jesus et slag i ansiktet og sa: Svarer du ypperstepresten slik?
23 Jesus svarte ham: Har jeg talt ille, da bevis at det er ondt! men har jeg talt rett, hvorfor slår du meg da?
24 Annas sendte ham da bundet til ypperstepresten Kaifas.
25 Men Simon Peter sto og varmet seg. Da sa de til ham: Du skulle vel ikke være en av hans disipler du også? Han nektet og sa: Nei, jeg er ikke.
26 En av yppersteprestens tjenere, en frende av den som Peter hadde hugget øret av, sier: Så ikke jeg deg sammen med ham i haven?
27 Igjen nektet Peter, og straks gol hanen.
28 De førte da Jesus fra Kaifas til borgen. Det var tidlig på morgenen, og de gikk ikke selv inn i borgen, for at de ikke skulle bli urene, men kunne spise påske.
29 Pilatus gikk da ut til dem og sa: Hva klagemål fører dere mot denne mann?
30 De svarte ham: Var dette ikke en ugjerningsmann, da hadde vi ikke overgitt ham til deg.
31 Pilatus sa da til dem: Ta dere og døm ham etter deres lov! Jødene sa da til ham: Vi har ikke rett til å avlive noen
32 - for at det Jesu ord skulle oppfylles som han sa for å gi til kjenne hva slags død han skulle dø.
33 Pilatus gikk da inn i borgen igjen og kalte Jesus for seg og sa til ham: Er du jødenes konge?
34 Jesus svarte: Sier du dette av deg selv, eller har andre sagt deg det om meg?
35 Pilatus svarte: Er jeg en jøde? Ditt folk og yppersteprestene har overgitt deg til meg; hva er det du har gjort?
36 Jesus svarte: Mitt rike er ikke av denne verden; var mitt rike av denne verden, da hadde mine tjenere stridt for at jeg ikke skulle bli overgitt til jødene; men nå er mitt rike ikke av denne verden.
37 Pilatus sa da til ham: Så er du dog konge? Jesus svarte: Du sier det; jeg er konge. Jeg er dertil født og dertil kommet til verden at jeg skal vidne for sannheten. Hver den som er av sannheten, hører min røst.
38 Pilatus sier til ham: Hva er sannhet? Og da han hadde sagt dette, gikk han igjen ut til jødene og sa til dem: Jeg finner ingen skyld hos ham.
39 Men dere har jo den skikk at jeg skal gi dere en fri i påsken; vil dere da at jeg skal gi dere jødenes konge fri?
40 De ropte da alle sammen igjen og sa: Ikke ham, men Barabbas! Men Barabbas var en røver.
