## Kapittel 16

1 Dette har jeg talt til dere for at dere ikke skal ta anstøt.
2 De skal utstøte dere av synagogene; ja, det kommer en tid da hver den som slår dere ihjel, skal tro at han viser Gud en dyrkelse.
3 Og dette skal de gjøre fordi de ikke kjenner Faren og heller ikke meg.
4 Men dette har jeg talt til dere, for at dere, når timen kommer, da skal minnes at jeg sa dere det; men dette sa jeg dere ikke fra begynnelsen av, fordi jeg da var hos dere.
5 Men nå går jeg bort til ham som har sendt meg, og ingen av dere spør meg: Hvor går du hen?
6 Men fordi jeg har talt dette til dere, har sorg fylt deres hjerte.
7 Men jeg sier dere sannheten: Det er til gagn for dere at jeg går bort; for går jeg ikke bort, da kommer talsmannen ikke til dere; men går jeg bort, da skal jeg sende ham til dere.
8 Og når han kommer, skal han overbevise verden om synd og om rettferdighet og om dom:
9 om synd, fordi de ikke tror på meg;
10 om rettferdighet, fordi jeg går til Faren, og dere ser meg ikke lenger;
11 om dom, fordi denne verdens fyrste er dømt.
12 Enda har jeg meget å si dere; men dere kan ikke bære det nå;
13 men når han, sannhetens Ånd, kommer, skal han veilede dere til hele sannheten; for han skal ikke tale av seg selv, men det som han hører, skal han tale, og de tilkommende ting skal han forkynne dere.
14 Han skal herliggjøre meg; for han skal ta av mitt og forkynne dere.
15 Alt det Faren har, er mitt; derfor sa jeg at han tar av mitt og forkynner dere.
16 Om en liten stund ser dere meg ikke lenger, og om en liten stund skal dere se meg igjen.
17 Noen av hans disipler sa da til hverandre: Hva er dette han sier til oss: Om en liten stund ser dere meg ikke, og om en liten stund skal dere se meg igjen; og: Jeg går til Faren?
18 De sa da: Hva er dette han sier: Om en liten stund? Vi forstår ikke hva han mener.
19 Jesus visste at de ville spørre ham, og han sa til dem: Grunder dere på dette med hverandre at jeg sa: Om en liten stund ser dere meg ikke, og om en liten stund skal dere se meg igjen?
20 Sannelig, sannelig sier jeg dere: Dere skal gråte og jamre dere, men verden skal glede segdere skal ha sorg, men deres sorg skal bli til glede.
21 Når kvinnen føder, har hun sorg, fordi hennes tid er kommet; men når hun har født sitt barn, kommer hun ikke lenger sin trengsel i hu, av glede over at et menneske er født til verden.
22 Slik har også dere nå sorg; men jeg skal se dere igjen, og deres hjerte skal glede seg, og ingen tar deres glede fra dere.
23 Og på den dag skal dere ikke spørre meg om noe. Sannelig, sannelig sier jeg dere: Alt det dere ber Faren om, skal han gi dere i mitt navn.
24 Hitinntil har dere ikke bedt om noe i mitt navn; be, og dere skal få, for at deres glede kan bli fullkommen!
25 Dette har jeg talt til dere i lignelser; det kommer en tid da jeg ikke lenger skal tale til dere i lignelser, men fritt ut forkynne dere om Faren.
26 På den dag skal dere be i mitt navn, og jeg sier dere ikke at jeg skal be Faren for dere;
27 for Faren selv elsker dere, fordi dere har elsket meg og trodd at jeg er utgått fra Gud.
28 Jeg er utgått fra Faren og kommet til verden; jeg forlater verden igjen og går til Faren.
29 Hans disipler sa: Se, nå taler du fritt ut og sier ingen lignelse;
30 nå vet vi at du vet alt og ikke trenger til at noen spør deg; derfor tror vi at du er utgått fra Gud.
31 Jesus svarte dem: Nå tror dere;
32 se, den stund kommer, og er kommet, da dere skal spredes hver til sitt og late meg alene; men jeg er ikke alene, for Faren er med meg.
33 Dette har jeg talt til dere for at dere skal ha fred i meg. I verden har dere trengsel; men vær frimodige! jeg har overvunnet verden.
