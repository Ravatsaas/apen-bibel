## Kapittel 9

1 Og da han gikk videre, så han en mann som var født blind.
2 Og hans disipler spurte ham: Rabbi! hvem er det som har syndet, han eller hans foreldre, siden han skulle fødes blind?
3 Jesus svarte: Hverken han har syndet eller hans foreldre, men det var for at Guds gjerninger skulle åpenbares på ham.
4 Jeg må gjøre hans gjerninger som har sendt meg, så lenge det er dag; natten kommer da ingen kan arbeide.
5 Mens jeg er i verden, er jeg verdens lys.
6 Da han hadde sagt dette, spyttet han på jorden og gjorde en deig av spyttet og smurte deigen på hans øyne.
7 og han sa til ham: Gå og vask deg i dammen Siloa, det er utlagt: utsendt. Han gikk da bort og vasket seg, og kom tilbake seende.
8 Grannene og de som før hadde sett ham sitte og tigge, sa da: Er det ikke han som satt og tigget?
9 Andre sa: Jo, det er han; andre sa: Nei, men han ligner ham. Han selv sa: Det er meg.
10 De sa da til ham: Hvordan ble dine øyne åpnet?
11 Han svarte: Den mann som heter Jesus, gjorde en deig og smurte på mine øyne og sa til meg: Gå til Siloa og vask deg! Da jeg så gikk bort og vasket meg, fikk jeg mitt syn.
12 De sa til ham: Hvor er han? Han sier: Jeg vet ikke.
13 Da fører de ham som hadde vært blind, fram for fariseerne.
14 Men det var sabbat den dag da Jesus gjorde deigen og åpnet hans øyne.
15 Fariseerne spurte ham da likeså hvordan han hadde fått sitt syn. Han sa til dem: Han la en deig på mine øyne, og jeg vasket meg, og nå ser jeg.
16 Noen av fariseerne sa da: Denne mann er ikke fra Gud, siden han ikke holder sabbaten. Andre sa: Hvordan kan en synder gjøre sådanne tegn? Og det var splid iblant dem.
17 Da sier de igjen til den blinde: Hva sier du om ham, siden det var dine øyne han åpnet? Han sa: Han er en profet.
18 Jødene trodde da ikke om ham at han hadde vært blind og fått sitt syn, før de fikk kalt for seg foreldrene til ham som hadde fått sitt syn,
19 og de spurte dem: Er dette deres sønn som dere sier er født blind? Hvordan går det da til at han nå ser?
20 Hans foreldre svarte: Vi vet at dette er vår sønn, og at han er født blind;
21 men hvordan det er gått til at han nå ser, det vet vi ikke, eller hvem som har åpnet hans øyne, det vet vi heller ikke; spør ham selv! han er gammel nok, han vil selv svare for seg.
22 Dette sa hans foreldre fordi de fryktet for jødene; for jødene var allerede kommet overens om at dersom noen bekjente ham å være Messias, skulle han utstøtes av synagogen;
23 derfor sa hans foreldre: Han er gammel nok; spør ham selv!
24 De kalte da annen gang den mann for seg som hadde vært blind, og sa til ham: Gi Gud ære! Vi vet at dette menneske er en synder.
25 Han svarte da: Om han er en synder, vet jeg ikke; én ting vet jeg, at jeg som var blind, nå ser.
26 De sa da til ham: Hva gjorde han med deg? hvordan åpnet han dine øyne?
27 Han svarte dem: Jeg har allerede fortalt dere det, og dere hørte ikke på det; hvorfor vil dere høre det igjen? Vil dere også bli hans disipler?
28 Da skjelte de ham ut og sa: Du er hans disippel, men vi er Mose disipler.
29 Vi vet at til Moses har Gud talt, men hvor denne er fra, vet vi ikke.
30 Mannen svarte dem: Dette er da underlig at ikke dere vet hvor han er fra, og han har dog åpnet mine øyne.
31 Vi vet at Gud hører ikke syndere, men den som er gudfryktig og gjør hans vilje, ham hører han.
32 Så lenge verden har stått, er det uhørt at noen har åpnet øynene på en blindfødt;
33 var ikke denne mann fra Gud, da kunne han intet gjøre.
34 De svarte ham: Du er helt igjennom født i synder, og du vil lære oss? Og de kastet ham ut.
35 Jesus fikk høre at de hadde kastet ham ut, og da han traff ham, sa han: Tror du på Guds Sønn?
36 Han svarte: Hvem er han da, Herre, så jeg kan tro på ham?
37 Jesus sa til ham: Du har sett ham; og han som her taler med deg, han er det.
38 Han sa: Jeg tror, Herre! og falt ned for ham.
39 Og Jesus sa: Til dom er jeg kommet til denne verden, for at de som ikke ser, skal se, og de som ser, skal bli blinde.
40 Noen av fariseerne, som var sammen med ham, hørte dette og sa til ham: Kanskje vi også er blinde?
41 Jesus sa til dem: Var dere blinde, da hadde dere ikke synd; men nå sier dere: Vi ser; derfor blir deres synd.
