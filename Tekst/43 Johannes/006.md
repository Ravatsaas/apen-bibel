## Kapittel 6

1 Deretter dro Jesus bort til andre siden av den Galileiske Sjø, Tiberias-sjøen;
2 og meget folk fulgte ham, fordi de så de tegn han gjorde på de syke.
3 Men Jesus gikk opp i fjellet, og han satte seg der med sine disipler.
4 Og påsken, jødenes høytid, var nær.
5 Da nå Jesus løftet sine øyne og så at meget folk kom til ham, sa han til Filip: Hvor skal vi kjøpe brød, så disse kan få mat?
6 Men dette sa han for å prøve ham; for han visste selv hva han ville gjøre.
7 Filip svarte ham: Brød for to hundre penninger er ikke nok for dem så hver av dem kan få et lite stykke.
8 En av hans disipler, Andreas, Simon Peters bror, sier til ham:
9 Her er en liten gutt som har fem byggbrød og to småfisker; men hva er det til så mange?
10 Jesus sa: La folket sette seg ned! Det var meget gress på stedet, og mennene satte seg da ned, omkring fem tusen i tallet.
11 Da tok Jesus brødene og takket, og delte dem ut til dem som satt der, likeledes av småfiskene, så meget de ville ha.
12 Men da de var blitt mette, sier han til sine disipler: Sank sammen stykkene som er blitt tilovers, for at ikke noe skal spilles!
13 Da sanket de sammen, og de fylte tolv kurver med stykker av de fem byggbrød, som var blitt tilovers etter dem som hadde ett.
14 Da nå folket så det tegn han gjorde, sa de: Dette er i sannhet profeten som skal komme til verden.
15 Da nå Jesus skjønte at de ville komme og ta ham med makt for å gjøre ham til konge, gikk han fra dem og opp i fjellet igjen, han selv alene.
16 Men da det ble kveld, gikk hans disipler ned til sjøen,
17 og de gikk i en båt og fór over til andre siden av sjøen, til Kapernaum. Og det var allerede blitt mørkt, og Jesus var enda ikke kommet til dem.
18 Og sjøen gikk høyt, for det blåste en sterk vind.
19 Da de nå hadde rodd en fem og tyve eller tretti stadier, ser de Jesus gå på sjøen og komme nær til båten, og de ble redde.
20 Men han sa til dem: Det er meg, frykt ikke!
21 Nå ville de ta ham opp i båten, og straks kom båten til landet som de fór til.
22 Den neste dag så folket som sto på andre siden av sjøen, at det ikke var noen annen båt der, og visste at det bare hadde vært én, og at Jesus ikke var gått i båten sammen med sine disipler, men at hans disipler hadde faret bort alene.
23 Imens kom det andre båter fra Tiberias nær til det sted hvor de hadde fått mat etter Herrens takkebønn.
24 Da nå folket så at Jesus ikke var der, og heller ikke hans disipler, gikk de i båtene, og kom til Kapernaum og søkte etter Jesus.
25 Og da de fant ham på andre siden av sjøen, sa de til ham: Rabbi! når er du kommet hit?
26 Jesus svarte dem og sa: Sannelig, sannelig sier jeg dere: Dere søker meg, ikke fordi dere så tegn, men fordi dere åt av brødene og ble mette.
27 Arbeid ikke for den mat som forgår, men for den mat som varer ved til evig liv, den som Menneskesønnen skal gi dere! for på ham har hans Fader, Gud, satt sitt innsegl.
28 De sa da til ham: Hva skal vi gjøre for å gjøre Guds gjerninger?
29 Jesus svarte og sa til dem: Dette er Guds gjerning at dere skal tro på den han har utsendt.
30 De sa da til ham: Hva tegn gjør da du, så vi kan se det og tro deg? hva gjerning gjør du?
31 Våre fedre åt manna i ørkenen, som skrevet står: Han gav dem brød fra himmelen å ete.
32 Jesus sa til dem: Sannelig, sannelig sier jeg dere: Moses har ikke gitt dere brødet fra himmelen, men min Fader gir dere det sanne brød fra himmelen;
33 for Guds brød er det som kommer ned fra himmelen og gir verden liv.
34 De sa da til ham: Herre, gi oss alltid dette brød!
35 Jesus sa til dem: Jeg er livsens brød; den som kommer til meg, skal ikke hungre, og den som tror på meg, skal aldri nogensinne tørste.
36 Men jeg har sagt dere at dere har sett meg og tror dog ikke.
37 Alle de som Faderen gir meg, kommer til meg, og den som kommer til meg, vil jeg ingenlunde støte ut;
38 for jeg er kommet ned fra himmelen, ikke for å gjøre min vilje, men for å gjøre hans vilje som har sendt meg,
39 og dette er hans vilje som har sendt meg, at jeg ikke skal miste noe av alt det han har gitt meg, men oppreise det på den ytterste dag.
40 For dette er min Faders vilje at hver den som ser Sønnen og tror på ham, skal ha evig liv, og at jeg skal oppreise ham på den ytterste dag.
41 Da knurret jødene over ham fordi han sa: Jeg er det brød som er kommet ned fra himmelen,
42 og de sa: Er ikke dette Jesus, Josefs sønn, hvis far og mor vi kjenner? Hvordan kan han nå si: Jeg er kommet ned fra himmelen?
43 Jesus svarte og sa til dem: Knurr ikke dere imellem!
44 Ingen kan komme til meg uten at Faderen, som har sendt meg, drager ham, og jeg skal oppreise ham på den ytterste dag.
45 Det står skrevet i profetene: Og de skal alle være lært av Gud. Hver den som hører av Faderen og lærer, han kommer til meg.
46 Ikke så at noen har sett Faderen; bare han som er fra Gud, han har sett Faderen.
47 Sannelig, sannelig sier jeg dere: Den som tror, har evig liv.
48 Jeg er livsens brød.
49 Deres fedre åt manna i ørkenen og døde;
50 dette er det brød som kommer ned fra himmelen, for at en skal ete av det og ikke dø.
51 Jeg er det levende brød, som er kommet ned fra himmelen; om noen eter av dette brød, skal han leve evindelig; og det brød jeg vil gi, er mitt kjød, som jeg vil gi for verdens liv.
52 Jødene trettet da med hverandre og sa: Hvordan kan han gi oss sitt kjød å ete?
53 Jesus sa da til dem: Sannelig, sannelig sier jeg dere: Dersom dere ikke eter Menneskesønnens kjød og drikker hans blod, har dere ikke liv i dere.
54 Den som eter mitt kjød og drikker mitt blod, har evig liv, og jeg skal oppreise ham på den ytterste dag;
55 for mitt kjød er i sannhet mat, og mitt blod er i sannhet drikke.
56 Den som eter mitt kjød og drikker mitt blod, han blir i meg og jeg i ham.
57 Slik som den levende Fader har utsendt meg, og jeg lever ved Faderen, slik skal også den som eter meg, leve ved meg.
58 Dette er det brød som er kommet ned fra himmelen; ikke slik som fedrene åt og døde; den som eter dette brød, skal leve evindelig.
59 Dette sa han mens han lærte i en synagoge i Kapernaum.
60 Mange av hans disipler sa nå, da de hørte det: Dette er en hård tale; hvem kan høre den?
61 Men da Jesus visste med seg selv at hans disipler knurret over dette, sa han til dem: Volder dette dere anstøt?
62 Enn når dere får se Menneskesønnen fare opp dit hvor han var før?
63 Det er Ånden som gjør levende, kjødet gagner intet; de ord som jeg har talt til dere, er ånd og er liv.
64 Men det er noen av dere som ikke tror. For Jesus visste fra først av hvem det var som ikke trodde, og hvem det var som skulle forråde ham.
65 Og han sa: Det var derfor jeg sa dere at ingen kan komme til meg uten at det er gitt ham av Faderen.
66 Derfor dro mange av hans disipler seg tilbake og gikk ikke lenger omkring med ham.
67 Jesus sa da til de tolv: Vil også dere gå bort?
68 Simon Peter svarte ham: Herre! hvem skal vi gå til? Du har det evige livs ord,
69 og vi tror og vet at du er Guds hellige.
70 Jesus svarte dem: Har ikke jeg utvalgt dere tolv? Og én av dere er en djevel.
71 Men han talte om Judas, Simon Iskariots sønn; for det var han som skulle forråde ham, enda han var en av de tolv.
