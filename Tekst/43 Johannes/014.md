## Kapittel 14

1 Deres hjerte forferdes ikke! Tro på Gud, og tro på meg!
2 I min Fars hus er det mange rom; var det ikke så, da hadde jeg sagt dere det; for jeg går bort for å berede dere sted;
3 og når jeg er gått bort og har beredt dere sted, kommer jeg igjen og vil ta dere til meg, for at også dere skal være der jeg er.
4 Og hvor jeg går hen, dit vet dere veien.
5 Tomas sier til ham: Herre! vi vet ikke hvor du går hen; hvordan skulle vi da vite veien?
6 Jesus sier til ham: Jeg er veien og sannheten og livet; ingen kommer til Faren uten ved meg.
7 Hadde dere kjent meg, da hadde dere også kjent Faren, og fra nå av kjenner dere ham og har sett ham.
8 Filip sier til ham: Herre! vis oss Faren, og det er oss nok!
9 Jesus sier til ham: Så lang en tid har jeg vært hos dere, og du kjenner meg ikke, Filip? Den som har sett meg, har sett Faren; hvordan kan du da si: Vis oss Faren?
10 Tror du ikke at jeg er i Faren og Faren i meg? De ord jeg sier til dere, taler jeg ikke av meg selv, men Faren, som blir i meg, han gjør sine gjerninger.
11 Tro meg at jeg er i Faren og Faren i meg; men hvis ikke, så tro det dog for selve gjerningenes skyld!
12 Sannelig, sannelig sier jeg dere: Den som tror på meg, han skal også gjøre de gjerninger jeg gjør; og han skal gjøre større enn disse; for jeg går til min Far,
13 og hva som helst dere ber om i mitt navn, det vil jeg gjøre, for at Faren skal bli herliggjort i Sønnen.
14 Dersom dere ber meg om noe i mitt navn, så vil jeg gjøre det.
15 Dersom dere elsker meg, da holder dere mine bud,
16 og jeg vil be Faren, og han skal gi dere en annen talsmann, for at han kan være hos dere evindelig,
17 sannhetens Ånd, som verden ikke kan få, for den ser ham ikke og kjenner ham ikke; dere kjenner ham, for han blir hos dere og skal være i dere.
18 Jeg vil ikke etterlate dere farløse; jeg kommer til dere.
19 Enda en liten stund, og verden ser meg ikke lenger; men dere ser meg; for jeg lever, og dere skal leve.
20 På den dag skal dere kjenne at jeg er i min Far, og dere i meg, og jeg i dere.
21 Den som har mine bud og holder dem, han er den som elsker meg; men den som elsker meg, skal elskes av min Far, og jeg skal elske ham og åpenbare meg for ham.
22 Judas - ikke Iskariot - sier til ham: Herre! hva kommer det av at du vil åpenbare deg for oss og ikke for verden?
23 Jesus svarte og sa til ham: Om noen elsker meg, da holder han mitt ord, og min Far skal elske ham, og vi skal komme til ham og ta bolig hos ham.
24 Den som ikke elsker meg, holder ikke mine ord; og det ord dere hører, er ikke mitt, men Farens, som har sendt meg.
25 Dette har jeg talt til dere mens jeg var hos dere;
26 men talsmannen, den Hellige Ånd, som Faren skal sende i mitt navn, han skal lære dere alle ting, og minne dere om alle ting som jeg har sagt dere.
27 Fred etterlater jeg dere, min fred gir jeg dere; ikke som verden gir, gir jeg dere. Deres hjerte forferdes ikke og reddes ikke!
28 Dere hørte at jeg sa til dere: Jeg går bort og kommer til dere igjen. Dersom dere elsket meg, da gledet dere dere over at jeg går til Faren; for Faren er større enn jeg.
29 Og nå har jeg sagt dere det før det skjer, for at dere skal tro når det Skjer.
30 Jeg skal heretter ikke tale meget med dere; for verdens fyrste kommer, og han har intet i meg,
31 men for at verden kan skjønne at jeg elsker Faren og gjør så som Faren har befalt meg - stå opp, la oss gå herfra!
