## Kapittel 1

1 I begynnelsen var Ordet, og Ordet var hos Gud, og Ordet var Gud.
2 Han var i begynnelsen hos Gud.
3 Alt er blitt til ved ham, og uten ham er ikke noe blitt til av alt som er blitt til.
4 I ham var liv, og livet var menneskenes lys.
5 Og lyset skinner i mørket, og mørket tok ikke imot det.
6 Det sto fram en mann, utsendt fra Gud; hans navn var Johannes;
7 han kom til vidnesbyrd, for å vidne om lyset, for at alle skulle komme til troen ved ham.
8 Han var ikke lyset, men han skulle vidne om lyset.
9 Det sanne lys, som oplyser hvert menneske, var i ferd med å komme til verden.
10 Han var i verden, og verden er blitt til ved ham, og verden kjente ham ikke.
11 Han kom til sitt eget, og hans egne tok ikke imot ham.
12 Men alle dem som tok imot ham, dem gav han rett til å bli Guds barn, dem som tror på hans navn;
13 og de er født ikke av blod, heller ikke av kjøds vilje, heller ikke av manns vilje, men av Gud.
14 Og Ordet ble kjød og tok bolig iblant oss, og vi så hans herlighet - en herlighet som den en enbåren sønn har fra sin far - full av nåde og sannhet.
15 Johannes vidner om ham og roper: Det var denne om hvem jeg sa: Han som kommer etter meg, er kommet foran meg, fordi han var før meg.
16 For av hans fylde har vi alle fått, og det nåde over nåde;
17 for loven ble gitt ved Moses, nåden og sannheten kom ved Jesus Kristus.
18 Ingen har nogensinne sett Gud; den enbårne Sønn, som er i Faderens skjød, han har forklaret ham.
19 Og dette er Johannes' vidnesbyrd, da jødene sendte prester og levitter fra Jerusalem for å spørre ham: Hvem er du?
20 Da bekjente han og nektet ikke; han bekjente: Jeg er ikke Messias.
21 Og de spurte ham: Hva da? Er du Elias? Han sa: Det er jeg ikke. Er du profeten? Og han svarte: Nei.
22 De sa da til ham: Hvem er du? så vi kan gi dem svar som har sendt oss; hva sier du om deg selv?
23 Han sa: Jeg er en røst av en som roper i ørkenen: Gjør Herrens vei jevn, som profeten Jesaja har sagt.
24 Og de som var utsendt, var fariseere,
25 og de spurte ham: Hvorfor døper du da, når du ikke er Messias, og heller ikke Elias, og heller ikke profeten?
26 Johannes svarte dem: Jeg døper med vann; midt iblant dere står den dere ikke kjenner,
27 han som kommer etter meg, han hvis skorem jeg ikke er verdig til å løse.
28 Dette skjedde i Betania på andre siden av Jordan, hvor Johannes døpte.
29 Dagen etter ser han Jesus komme til seg og sier: Se der Guds lam, som bærer verdens synd!
30 Det er ham om hvem jeg sa: Etter meg kommer en mann som er kommet foran meg, fordi han var før meg.
31 Og jeg kjente ham ikke; men for at han skulle åpenbares for Israel, derfor er jeg kommet og døper med vann.
32 Og Johannes vidnet og sa: Jeg har sett Ånden komme ned som en due fra himmelen, og han ble over ham.
33 Og jeg kjente ham ikke; men han som sendte meg for å døpe med vann, han sa til meg: Den du ser Ånden komme ned og bli over, han er den som døper med den Hellige Ånd;
34 og jeg har sett det, og jeg har vidnet at han er Guds Sønn.
35 Dagen etter sto Johannes og to av disiplene hans der igjen,
36 og han så Jesus som kom gående, og sa: Se der Guds lam!
37 Og de to disipler hørte hans ord, og de fulgte etter Jesus.
38 Da vendte Jesus seg om, og da han så de fulgte etter ham, sa han til dem:
39 Hva søker dere? De sa til ham: Rabbi! det er utlagt: mester! hvor har du ditt herberge?
40 Han sa til dem: Kom og se! Da kom de og så hvor han hadde sitt herberge, og de ble hos ham den dag; det var omkring den tiende time.
41 En av de to som hørte hint ord av Johannes og fulgte etter ham, var Andreas, Simon Peters bror;
42 han finner først sin bror Simon, og sier til ham: Vi har funnet Messias, det er utlagt: Kristus.
43 Og han førte ham til Jesus. Jesus så på ham og sa: Du er Simon, Johannes' sønn; du skal hete Kefas, det er utlagt: Peter.
44 Dagen etter ville han dra derfra til Galilea, og han traff Filip. Og Jesus sa til ham: Følg meg!
45 Men Filip var fra Betsaida, Andreas' og Peters by.
46 Filip traff Natanael, og sa til ham: Ham som Moses har skrevet om i loven, og likeså profetene, ham har vi funnet: Jesus, Josefs sønn, fra Nasaret!
47 Og Natanael sa til ham: Kan det komme noe godt fra Nasaret? Filip sa til ham: Kom og se!
48 Jesus så Natanael komme bortimot seg, og sa om ham: Se, det er en ekte israelitt, som det ikke er svik i.
49 Natanael sa til ham: Hvor kjenner du meg fra? Jesus svarte og sa til ham: Før Filip kalte på deg, mens du var under fikentreet, så jeg deg.
50 Natanael svarte ham: Rabbi! du er Guds Sønn, du er Israels konge!
51 Jesus svarte og sa til ham: Fordi jeg sa deg at jeg så deg under fikentreet, derfor tror du? Du skal få se det som er større enn dette.
52 Og han sa til ham: Sannelig, sannelig sier jeg dere: Dere skal se himmelen åpnet og Guds engler stige opp og stige ned over Menneskesønnen.
