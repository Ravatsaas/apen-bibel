## Kapittel 8

1 Men Jesus gikk til Oljeberget.
2 Og tidlig om morgenen kom han igjen til templet, og alt folket kom til ham, og han satte seg og lærte dem.
3 Da kom de skriftlærde og fariseerne med en kvinne som var grepet i hor, og de stilte henne fram for ham
4 og sa til ham: Mester! denne kvinne er grepet på fersk gjerning i hor.
5 I loven har Moses foreskrevet oss at slike kvinner skal stenes; hva sier nå du?
6 Dette sa de for å friste ham, så de kunne få klagemål imot ham. Men Jesus bukket seg ned og skrev med fingeren på jorden.
7 Og da de ble ved å spørre, rettet han seg opp og sa: Den av dere som er uten synd, han kaste den første stein på henne!
8 Og han bukket seg ned igjen og skrev på jorden.
9 Men da de hørte det, gikk de ut, den ene etter den annen, de eldste først; og Jesus ble alene tilbake med kvinnen som sto der.
10 Da rettet Jesus seg opp og sa til henne: Kvinne! hvor er de? Har ingen fordømt deg?
11 Hun sa: Nei, Herre! ingen. Da sa Jesus: Heller ikke jeg fordømmer deg; gå bort, og synd ikke mere!
12 Igjen talte da Jesus til dem og sa: Jeg er verdens lys; den som følger meg, skal ikke vandre i mørket, men ha livsens lys.
13 Fariseerne sa da til ham: Du vidner om deg selv; ditt vidnesbyrd er ikke sant.
14 Jesus svarte og sa til dem: Om jeg også vidner om meg selv, er mitt vidnesbyrd sant; for jeg vet hvorfra jeg er kommet, og hvor jeg går hen; men dere vet ikke hvorfra jeg kommer, eller hvor jeg går hen.
15 Dere dømmer etter kjødet; jeg dømmer ingen.
16 Men om jeg også dømmer, da er min dom rett; for jeg er ikke alene, men jeg og Faderen, som har sendt meg;
17 men også i deres lov står det skrevet at to menneskers vidnesbyrd er sant.
18 Jeg er den som vidner om meg, og Faderen, som har utsendt meg, vidner om meg.
19 De sa da til ham: Hvor er din Fader? Jesus svarte: Dere kjenner hverken meg eller min Fader; kjente dere meg, da kjente dere også min Fader.
20 Disse ord talte han ved tempelkisten, mens han lærte i templet, og ingen grep ham; for hans time var enda ikke kommet.
21 Så sa han til dem igjen: Jeg går bort, og dere skal lete etter meg, og dere skal dø i deres synd; dit jeg går, kan dere ikke komme.
22 Jødene sa da: Han vil vel ikke drepe seg selv, siden han sier: Dit jeg går, kan dere ikke komme?
23 Og han sa til dem: Dere er nedenfra, jeg er ovenfra; dere er av denne verden, jeg er ikke av denne verden.
24 Derfor sa jeg til dere: Dere skal dø i deres synder; for tror dere ikke at det er meg, da skal dere dø i deres synder.
25 De sa da til ham: Hvem er du? Jesus sa til dem: Nettop det jeg sier dere.
26 Jeg har meget å si og å dømme om dere; men han som har sendt meg, er sanndru, og det jeg har hørt av ham, det taler jeg til verden.
27 De skjønte ikke at det var om Faderen han talte til dem.
28 Jesus sa da: Når dere får opphøyet Menneskesønnen, da skal dere skjønne at det er meg, og at jeg intet gjør av meg selv, men taler dette slik som min Fader har lært meg.
29 Og han som har sendt meg, er med meg; han har ikke latt meg alene, fordi jeg alltid gjør det som er ham til behag.
30 Da han talte dette, trodde mange på ham.
31 Jesus sa da til de jøder som var kommet til tro på ham: Dersom dere blir i mitt ord, da er dere i sannhet mine disipler,
32 og dere skal kjenne sannheten, og sannheten skal frigjøre dere.
33 De svarte ham: Vi er av Abrahams ætt og har aldri vært nogens slaver; hvordan kan da du si: Dere skal bli fri?
34 Jesus svarte dem: Sannelig, sannelig sier jeg dere: Hver den som gjør synd, er syndens slave.
35 Men slaven blir ikke i huset til evig tid; sønnen blir der til evig tid.
36 Får da Sønnen frigjort dere, da blir dere virkelig fri.
37 Jeg vet at dere er av Abrahams ætt; men dere står meg etter livet, fordi mitt ord ikke finner rom i dere.
38 Jeg taler det jeg har sett hos min Fader; så gjør også dere det dere har hørt av deres far.
39 De svarte ham: Vår far er Abraham! Jesus sier til dem: Var dere Abrahams barn, da gjorde dere Abrahams gjerninger;
40 men nå står dere meg etter livet, et menneske som har sagt dere sannheten, som jeg har hørt av Gud; det gjorde ikke Abraham.
41 Dere gjør deres fars gjerninger. De sa til ham: Vi er ikke avlet i hor, vi har én far, Gud.
42 Jesus sa til dem: Var Gud deres far, da elsket dere meg; for jeg er utgått fra Gud og kommer fra ham; for jeg er heller ikke kommet av meg selv, men han har utsendt meg.
43 Hvorfor skjønner dere ikke min tale? Fordi dere ikke tåler å høre mitt ord.
44 Dere har djevelen til far, og dere vil gjøre deres fars lyster; han var en manndraper fra begynnelsen og står ikke i sannheten; for sannhet er ikke i ham. Når han taler løgn, taler han av sitt eget, for han er en løgner og løgnens far.
45 Men meg tror dere ikke, fordi jeg sier dere sannheten.
46 Hvem av dere kan overbevise meg om synd? Men sier jeg sannhet, hvorfor tror dere meg da ikke?
47 Den som er av Gud, hører Guds ord; derfor hører dere ikke, fordi dere ikke er av Gud.
48 Jødene svarte ham: Sier vi ikke med rette at du er en samaritan og er besatt?
49 Jesus svarte: Jeg er ikke besatt, men jeg ærer min Fader, og dere vanærer meg.
50 Men jeg søker ikke min ære; det er en som søker den og dømmer.
51 Sannelig, sannelig sier jeg dere: Om noen holder mitt ord, skal han aldri i evighet se døden.
52 Jødene sa til ham: Nå skjønner vi at du er besatt. Abraham er død, og profetene likeså, og du sier: Om noen holder mitt ord, skal han aldri i evighet smake døden!
53 Du er da vel ikke større enn vår far Abraham, som døde? og profetene døde; hvem gjør du deg selv til?
54 Jesus svarte: Ærer jeg meg selv, da er min ære intet; det er min Fader som ærer meg, han som dere sier er deres Gud.
55 Og dere kjenner ham ikke, men jeg kjenner ham; og om jeg sier at jeg ikke kjenner ham, da blir jeg en løgner som dere. Men jeg kjenner ham og holder hans ord.
56 Abraham, deres far, frydet seg til å se min dag; og han så den og gledet seg.
57 Jødene sa da til ham: Du er enda ikke femti år og har sett Abraham?
58 Jesus sa til dem: Sannelig, sannelig sier jeg dere: Før Abraham ble til, er jeg.
59 Da tok de stener opp for å kaste på ham; men Jesus skjulte seg og gikk ut av templet.
