## Kapittel 13

1 Men før påskehøytiden, da Jesus visste at hans time var kommet da han skulle gå bort fra denne verden til Faren - slik som han hadde elsket sine egne, som var i verden, så elsket han dem inntil enden.
2 Og mens de holdt måltid, da djevelen allerede hadde inngitt Judas Iskariot, Simons sønn, i hjertet at han skulle forråde ham,
3 og da Jesus visste at Faren hadde gitt alt i hans hender, og at han var utgått fra Gud og gikk til Gud,
4 så står han opp fra måltidet og legger sine klær av seg og tar et linklede og binder om seg.
5 Deretter slår han vann i et fat, og så begynte han å vaske disiplenes føtter og å tørke dem med linkledet som han var ombundet med.
6 Han kommer da til Simon Peter, og han sier til ham: Herre! vasker du mine føtter?
7 Jesus svarte og sa til ham: Hva jeg gjør, forstår du ikke nå, men du skal skjønne det siden.
8 Peter sier til ham: Du skal aldri i evighet vaske mine føtter! Jesus svarte ham: Dersom jeg ikke vasker deg, har du ikke del med meg.
9 Simon Peter sier til ham: Herre! ikke bare mine føtter, men også hendene og hodet!
10 Jesus sier til ham: Den som er badet, trenger ikke til å vaske annet enn føttene, men er ren over det hele; og dere er rene, dog ikke alle.
11 For han visste hvem det var som skulle forråde ham; derfor sa han: Dere er ikke alle rene.
12 Da han nå hadde vasket føttene deres og kledt på seg og satt seg til bords igjen, sa han til dem: Skjønner dere hva jeg har gjort med dere?
13 Dere kaller meg mester og herre, og dere sier det med rette, for jeg er det.
14 Har nå jeg, deres herre og mester, vasket deres føtter, så er også dere skyldige å vaske hverandres føtter.
15 For jeg har gitt dere et forbillede, for at dere skal gjøre som jeg har gjort med dere.
16 Sannelig, sannelig sier jeg dere: En tjener er ikke større enn sin herre, heller ikke en utsending større enn den som har sendt ham.
17 Vet dere dette, da er dere salige, så sant dere gjør det.
18 Ikke om dere alle taler jeg; jeg vet hvem jeg har utvalgt; men Skriften skulle oppfylles: Den som spiser sitt brød med meg, har løftet sin hæl mot meg.
19 Fra nå av sier jeg dere det før det skjer, for at dere, når det skjer, skal tro at det er meg.
20 Sannelig, sannelig sier jeg dere: Den som tar imot den jeg sender, han tar imot meg; men den som tar imot meg, han tar imot den som har sendt meg.
21 Da Jesus hadde sagt dette, ble han ristet i ånden, og vitnet og sa: Sannelig, sannelig sier jeg dere: En av dere skal forråde meg.
22 Disiplene så på hverandre, de kunne ikke skjønne hvem det var han talte om.
23 En av hans disipler satt til bords ved Jesu side, han som Jesus elsket;
24 til ham nikker da Simon Peter og sier til ham: Si hvem det er han taler om!
25 Han heller seg da opp til Jesu bryst og sier: Herre! hvem er det?
26 Jesus svarer: Det er han som jeg gir det stykke jeg nå dypper. Han dypper da stykket, og tar og gir det til Judas, Simon Iskariots sønn.
27 Og etter at han hadde fått stykket, fór Satan inn i ham. Jesus sier da til ham: Hva du gjør, det gjør snart!
28 Men ingen av dem som satt til bords, skjønte hva han mente med det han sa til ham;
29 noen tenkte, fordi Judas hadde pungen, at Jesus sa til ham: Kjøp det vi trenger til høytiden! eller at han skulle gi noe til de fattige.
30 Da han nå hadde fått stykket, gikk han straks ut. Men det var natt.
31 Da han nå var gått ut, sier Jesus: Nå er Menneskesønnen herliggjort, og Gud er herliggjort i ham.
32 Er Gud herliggjort i ham, så skal også Gud herliggjøre ham i seg, og han skal snart herliggjøre ham.
33 Mine barn! enda en liten stund er jeg hos ederdere skal lete etter meg, og som jeg sa til jødene: Dit jeg går, kan dere ikke komme, slik sier jeg nå også til dere.
34 Et nytt bud gir jeg dere, at dere skal elske hverandre; slik som jeg har elsket dere, skal også dere elske hverandre.
35 Derpå skal alle kjenne at dere er mine disipler, om dere har innbyrdes kjærlighet.
36 Simon Peter sier til ham: Herre! hvor går du hen? Jesus svarte: Dit jeg går, kan du ikke følge meg nå, men du skal følge meg siden.
37 Peter sier til ham: Herre! hvorfor kan jeg ikke følge deg nå? Jeg vil sette mitt liv til for deg.
38 Jesus svarer: Vil du sette ditt liv til for meg? Sannelig, sannelig sier jeg deg: Hanen skal ikke gale før du har fornektet meg tre ganger.
