## Kapittel 5

1 Deretter var det en av jødenes høytider, og Jesus dro opp til Jerusalem.
2 Men det er ved Saueporten i Jerusalem en dam som på hebraisk heter Betesda og har fem bueganger;
3 i dem lå en mengde syke: blinde, halte, visne.
4 For en engel steg til visse tider ned i dammen og opprørte vannet. Den som da først steg ned etter at vannet var blitt opprørt, han ble helbredet, hva sykdom han så led av.
5 Nå var der en mann som hadde vært syk i åtte og tretti år;
6 da Jesus så ham ligge der, og visste at han allerede hadde vært syk i lang tid, sa han til ham: Vil du bli frisk?
7 Den syke svarte ham: Herre! jeg har ingen til å kaste meg ned i dammen når vannet blir opprørt; og i det samme jeg kommer, stiger en annen ned før meg.
8 Jesus sier til ham: Stå opp, ta din seng og gå!
9 Og straks ble mannen frisk og han tok sin seng og gikk. Men det var sabbat den dag.
10 Jødene sa da til ham som var blitt helbredet: Det er sabbat, og det er deg ikke tillatt å bære sengen.
11 Han svarte dem: Han som gjorde meg frisk, han sa til meg: Ta din seng og gå!
12 De spurte ham: Hvem er det menneske som sa til deg: Ta den og gå?
13 Men han som var blitt helbredet, visste ikke hvem det var; for Jesus hadde trukket seg tilbake, da det var meget folk på stedet.
14 Siden traff Jesus ham i templet og sa til ham: Se, du er blitt frisk; synd ikke mere, for at ikke noe verre skal vederfares deg!
15 Mannen gikk bort, og fortalte jødene at det var Jesus som hadde gjort ham frisk.
16 Og derfor forfulgte jødene Jesus, fordi han gjorde dette på en sabbat.
17 Men Jesus svarte dem: Min Far arbeider inntil nå; også jeg arbeider.
18 Derfor sto da jødene ham enn mere etter livet, fordi han ikke bare brøt sabbaten, men også kalte Gud sin Far og gjorde seg selv Gud lik.
19 Jesus svarte da og sa til dem: Sannelig, sannelig sier jeg dere: Sønnen kan ikke gjøre noe av seg selv, men bare det han ser Faren gjør; for det han gjør, det gjør Sønnen likeså;
20 for Faren elsker Sønnen, og viser ham alt det han selv gjør; og han skal vise ham større gjerninger enn disse, for at dere skal undre dere.
21 For slik som Faren vekker opp de døde og gjør levende, slik gjør også Sønnen levende hvem han vil.
22 For Faren dømmer heller ikke noen, men har gitt Sønnen hele dommen,
23 for at alle skal ære Sønnen, slik som de ærer Faren. Den som ikke ærer Sønnen, ærer ikke Faren, som har sendt ham.
24 Sannelig, sannelig sier jeg dere: Den som hører mitt ord og tror ham som har sendt meg, han har evig liv og kommer ikke til dom, men er gått over fra døden til livet.
25 Sannelig, sannelig sier jeg dere: Den time kommer, og er nå, da de døde skal høre Guds Sønns røst, og de som hører, skal leve.
26 For slik som Faren har liv i seg selv, slik har han også gitt Sønnen å ha liv i seg selv,
27 og han har gitt ham makt til å holde dom, fordi han er en menneskesønn.
28 Undre dere ikke over dette! For den time kommer da alle de som er i gravene, skal høre hans røst,
29 og de skal gå ut, de som har gjort godt, til livets oppstandelse, de som har gjort ondt, til dommens oppstandelse.
30 Jeg kan ikke gjøre noe av meg selv; som jeg hører, så dømmer jeg, og min dom er rettferdig; for jeg søker ikke min vilje, men hans vilje som har sendt meg.
31 Vitner jeg om meg selv, da er mitt vitnesbyrd ikke sant;
32 det er en annen som vitner om meg, og jeg vet at det vitnesbyrd han vitner om meg, er sant.
33 Dere har sendt bud til Johannes, og han har vitnet for sannheten;
34 jeg tar ikke imot vitnesbyrd av et menneske, men jeg sier dette for at dere skal bli frelst.
35 Han var det brennende og skinnende lys, men dere ville bare en tid fryde dere i hans lys.
36 Men jeg har det vitnesbyrd som er større enn det Johannes har vitnet; for de gjerninger som Faren har gitt meg å fullbyrde, selve disse gjerninger som jeg gjør, de vitner om meg at Faren har utsendt meg.
37 Og Faren, som har sendt meg, han har vitnet om meg; hverken har dere nogensinne hørt hans røst eller sett hans skikkelse,
38 og hans ord har dere ikke blivende i dere; for den han har sendt, ham tror dere ikke.
39 Dere ransaker skriftene, fordi dere tenker at i dem har dere evig liv, og det er de som vitner om meg;
40 og dere vil ikke komme til meg for å få liv.
41 Jeg tar ikke ære av mennesker;
42 men jeg kjenner dere og vet at dere ikke har kjærligheten til Gud i dere.
43 Jeg er kommet i min Fars navn, og dere tar ikke imot meg; kommer en annen i sitt eget navn, ham tar dere imot.
44 Hvordan kan dere tro, dere som tar ære av hverandre, og den ære som er av den eneste Gud, den søker dere ikke?
45 dere må ikke tenke at jeg vil anklage dere hos Faren; det er en som anklager dere, Moses, han som dere har satt deres håp til.
46 For hadde dere trodd Moses, da hadde dere trodd meg; for det er om meg han har skrevet;
47 men tror dere ikke hans skrifter, hvordan kan dere da tro mine ord?
