## Kapittel 10

1 Sannelig, sannelig sier jeg dere: Den som ikke går inn i sauestien gjennom døren, men stiger over annensteds, han er en tyv og en røver;
2 men den som går inn gjennom døren, han er sauenes hyrde.
3 For ham lukker dørvokteren opp, og sauene hører hans røst, og han kaller sine sauer ved navn og fører dem ut.
4 Når han har fått alle sine sauer ut, går han foran dem, og sauene følger ham, fordi de kjenner hans røst;
5 men en fremmed følger de ikke, de flykter fra ham, fordi de ikke kjenner de fremmedes røst.
6 Denne lignelse sa Jesus til dem; men de skjønte ikke hva det var han talte til dem.
7 Da sa Jesus til dem igjen: Sannelig, sannelig sier jeg dere: Jeg er døren til sauene.
8 Alle de som er kommet før meg, er tyver og røvere; men sauene har ikke hørt dem.
9 Jeg er døren; den som går inn gjennom meg, han blir frelst, og han skal gå inn og gå ut og finne føde.
10 Tyven kommer bare for å stjele og myrde og ødelegge; jeg er kommet for at de skal ha liv og ha overflod.
11 Jeg er den gode hyrde; den gode hyrde setter sitt liv til for sauene.
12 Men den som er leiesvenn og ikke hyrde, den som ikke eier sauene, han ser ulven komme, og forlater sauene og flykter, og ulven røver dem og jager dem fra hverandre;
13 for han er en leiesvenn, og sauene ligger ham ikke på hjerte.
14 Jeg er den gode hyrde, og jeg kjenner mine og kjennes av mine,
15 slik som Faren kjenner meg, og jeg kjenner Faren; og jeg setter mitt liv til for sauene.
16 Jeg har også andre sauer, som ikke hører til denne sti; også dem skal jeg føre fram, og de skal høre min røst, og det skal bli én flokk, én hyrde.
17 Derfor elsker Faren meg, fordi jeg setter mitt liv til for å ta det igjen.
18 Ingen tar det fra meg, men jeg setter det til av meg selv. Jeg har makt til å sette det til, og jeg har makt til å ta det igjen; dette bud fikk jeg av min Far.
19 Det ble igjen splid iblant jødene på grunn av disse ord,
20 og mange av dem sa: Han er besatt og gal; hvorfor hører dere på ham?
21 Andre sa: Dette er ikke besatt manns tale; kan vel en ond ånd åpne blindes øyne?
22 Men det var tempelvielsens fest i Jerusalem. Det var vinter,
23 og Jesus gikk omkring i templet i Salomos buegang.
24 Jødene flokket seg da om ham og sa til ham: Hvor lenge vil du holde oss i uvisshet? Er du Messias, da si oss det rent ut!
25 Jesus svarte dem: Jeg har sagt dere det, og dere tror det ikke; de gjerninger jeg gjør i min Fars navn, de vidner om meg;
26 men dere tror ikke, fordi dere ikke er av mine sauer.
27 Mine sauer hører min røst, og jeg kjenner dem, og de følger meg,
28 og jeg gir dem evig liv, og de skal aldri i evighet fortapes, og ingen skal rive dem ut av min hånd.
29 Min Far, som har gitt meg dem, er større enn alle, og ingen kan rive dem ut av min Fars hånd;
30 jeg og Faren, vi er ett.
31 Jødene tok da igjen opp steiner for å steine ham.
32 Jesus svarte dem: Mange gode gjerninger har jeg vist dere fra min Far; hvilken av dem er det dere steiner meg for?
33 Jødene svarte ham: For noen god gjerning steiner vi deg ikke, men for gudsbespottelse, og fordi du som er et menneske, gjør deg selv til Gud.
34 Jesus svarte dem: Står det ikke skrevet i deres lov: Jeg har sagt: Dere er guder?
35 Når da loven kaller dem guder som Guds ord utgikk til - og Skriften kan ikke gjøres ugyldig -
36 sier da dere til ham som Faren har helliget og sendt til verden: Du spotter Gud, fordi jeg sa: Jeg er Guds Sønn?
37 Gjør jeg ikke min Fars gjerninger, da tro meg ikke;
38 men gjør jeg dem, da tro gjerningene, om dere ikke tror meg, for at dere kan skjønne og forstå at Faren er i meg og jeg i ham!
39 De søkte da igjen å gripe ham, men han slapp ut av deres hånd.
40 Og han dro igjen bort til andre siden av Jordan, til det sted hvor Johannes først døpte og han ble der.
41 Og mange kom til ham, og de sa: Johannes gjorde vel ikke noe tegn, men alt det som Johannes sa om denne, var sant.
42 Og mange trodde på ham der.
