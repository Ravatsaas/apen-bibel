## Kapittel 11

1 Og det var en syk mann, Lasarus fra Betania, den by som Maria og hennes søster Marta bodde i.
2 Det var Maria som salvet Herren med salve og tørket hans føtter med sitt hår; det var hennes bror Lasarus som var syk.
3 Søstrene sendte da bud til ham og lot si: Herre! se, han som du elsker, er syk.
4 Da Jesus hørte det, sa han: Denne sykdom er ikke til døden, men til Guds ære, for at Guds Sønn skal bli æret ved den.
5 Men Jesus elsket Marta og hennes søster og Lasarus.
6 Da han nå hørte at han var syk, ble han enda to dager på det sted hvor han var;
7 da først sa han til disiplene: La oss dra til Judea igjen!
8 Disiplene sa til ham: Rabbi! Nå nettopp søkte jødene å steine deg, og du går tilbake dit?
9 Jesus svarte: Er det ikke tolv timer i en dag? Den som vandrer om dagen, støter seg ikke, fordi han ser denne verdens lys;
10 men den som vandrer om natten, han støter seg, fordi lyset ikke er i ham.
11 Dette talte han; og deretter sier han til dem: Lasarus, vår venn, er sovnet inn; men jeg går for å vekke ham.
12 Disiplene sa da til ham: Herre! er han sovnet inn, da blir han frisk igjen.
13 Jesus hadde talt om hans død; men de tenkte at han talte om almindelig søvn.
14 Da sa Jesus rent ut til dem: Lasarus er død,
15 og for deres skyld er jeg glad over at jeg ikke var der, for at dere skal tro; men la oss gå til ham!
16 Tomas, det er tvilling, sa da til sine meddisipler: La oss gå med, for at vi kan dø sammen med ham!
17 Da nå Jesus kom, fant han at han allerede hadde ligget fire dager i graven.
18 Men Betania lå nær ved Jerusalem, omkring femten stadier derfra,
19 og mange av jødene var kommet til Marta og Maria for å trøste dem i sorgen over deres bror.
20 Da nå Marta fikk høre at Jesus kom, gikk hun ham i møte; men Maria satt hjemme i huset.
21 Marta sa da til Jesus: Herre! hadde du vært her, da var min bror ikke død;
22 men også nå vet jeg at alt det du ber Gud om, vil Gud gi deg.
23 Jesus sier til henne: Din bror skal oppstå.
24 Marta sier til ham: Jeg vet at han skal oppstå i oppstandelsen på den ytterste dag.
25 Jesus sa til henne: Jeg er oppstandelsen og livet; den som tror på meg, om han enn dør, skal han dog leve,
26 og hver den som lever og tror på meg, skal aldri i evighet dø. Tror du dette?
27 Hun sier til ham: Ja, Herre! jeg tror at du er Messias, Guds Sønn, han som skal komme til verden.
28 Og da hun hadde sagt dette, gikk hun bort og kalte i stillhet på sin søster Maria og sa: Mesteren er her og kaller på deg.
29 Da hun hørte det, sto hun hastig opp og gikk til ham;
30 men Jesus var enda ikke kommet inn i byen, han var på det sted hvor Marta hadde møtt ham.
31 Da nå de jøder som var hos henne i huset og trøstet henne, så at Maria sto hastig opp og gikk ut, fulgte de med henne; de tenkte at hun gikk bort til graven for å gråte der.
32 Da nå Maria kom dit hvor Jesus var, og så ham, falt hun ned for hans føtter og sa til ham: Herre! hadde du vært her, da var min bror ikke død.
33 Da nå Jesus så henne gråte, og så de jøder gråte som var kommet med henne, ble han opprørt i sin ånd og ristet og sa:
34 Hvor har dere lagt ham? De sa til ham: Herre, kom og se!
35 Jesus gråt.
36 Jødene sa da: Se hvor han elsket ham!
37 Men noen av dem sa: kunne ikke han som har åpnet den blindes øyne, også ha gjort at denne ikke var død?
38 Jesus ble da igjen opprørt i sin sjel, og kom til graven; det var en hule, og det lå en stein over den.
39 Jesus sier: Ta steinen bort! Marta, den dødes søster, sier til ham: Herre! han stinker allerede, for han har ligget fire dager.
40 Jesus sier til henne: Sa jeg deg ikke at dersom du tror, skal du se Guds herlighet?
41 De tok da steinen bort. Men Jesus løftet sine øyne mot himmelen og sa: Far! jeg takker deg fordi du har hørt meg.
42 Jeg visste jo at du alltid hører meg, men for folkets skyld som står omkring, sa jeg det, for at de skal tro at du har utsendt meg.
43 Og da han hadde sagt dette, ropte han med høy røst: Lasarus, kom ut!
44 Da kom den døde ut, bundet med liksvøp på føtter og hender, og om hans ansikt var bundet en svededuk. Jesus sier til dem: Løs ham og la ham gå!
45 Mange av jødene, som var kommet til Maria og hadde sett det han gjorde, trodde da på ham;
46 men noen av dem gikk avsted til fariseerne og sa dem hva Jesus hadde gjort.
47 Yppersteprestene og fariseerne kalte da rådet sammen til møte og sa: Hva skal vi gjøre? for dette menneske gjør mange tegn.
48 Lar vi ham holde ved slik, da vil alle tro på ham, og romerne vil komme og ta både vårt sted og vårt folk.
49 Men en av dem, Kaifas, som var yppersteprest det år, sa til dem:
50 Dere forstår ingenting, heller ikke tenker dere på at det er til gagn for dere at ett menneske dør for folket og ikke hele folket går til grunne.
51 Dette sa han ikke av seg selv, men da han var yppersteprest det år, spådde han at Jesus skulle dø for folket,
52 og ikke for folket alene, men for også å samle til ett de Guds barn som er spredt omkring.
53 Fra den dag av la de råd opp om å slå ham ihjel.
54 Jesus gikk derfor ikke lenger åpenlyst omkring blant jødene, men dro derfra til landet nær ved ørkenen, til en by som heter Efraim, og han ble der med sine disipler.
55 Men jødenes påske var nær, og mange dro før påsken fra landet opp til Jerusalem for å rense seg.
56 De lette da etter Jesus, og talte seg imellom mens de sto i templet: Hva tror dere? kommer han slett ikke til høytiden?
57 Men yppersteprestene og fariseerne hadde påbudt at om noen fikk vite hvor han var, skulle han melde det, så de kunne gripe ham.
