## Kapittel 12

1 Seks dager før påske kom da Jesus til Betania, hvor Lasarus var, han som Jesus hadde oppvakt fra de døde.
2 Der gjorde de et måltid for ham, og Marta gikk til hånde; men Lasarus var en av dem som satt til bords med ham.
3 Maria tok da et pund ekte, såre kostelig nardus-salve og salvet Jesu føtter, og tørket hans føtter med sitt hår; og huset ble fylt av salvens duft.
4 En av hans disipler, Judas Iskariot, han som skulle forråde ham, sier da:
5 Hvorfor ble ikke denne salve solgt for tre hundre penninger og gitt til de fattige?
6 Men dette sa han, ikke fordi de fattige lå ham på hjerte, men fordi han var en tyv og hadde pungen og tok det som ble lagt i den.
7 Jesus sa da: La henne være! hun har gjemt den til min jordeferds dag;
8 for de fattige har dere alltid hos dere, men meg har dere ikke alltid.
9 En stor mengde av jødene fikk da vite at han var der, og de kom, ikke bare for Jesu skyld, men også for å se Lasarus, som han hadde oppvakt fra de døde.
10 Men yppersteprestene la råd opp om også å drepe Lasarus,
11 fordi mange av jødene for hans skyld gikk dit og trodde på Jesus.
12 Den følgende dag, da meget folk som var kommet til høytiden, fikk høre at Jesus kom til Jerusalem,
13 tok de palmegreiner og gikk ut for å møte ham, og ropte: Hosianna! Velsignet være han som kommer i Herrens navn, Israels konge!
14 Men Jesus fant et ungt asen og satte seg på det, slik som skrevet er:
15 Frykt ikke, Sions datter! Se, din konge kommer, sittende på en asenfole.
16 Dette skjønte ikke hans disipler i førstningen; men da Jesus var blitt herliggjort, da kom de i hu at dette var skrevet om ham, og at de hadde gjort dette for ham.
17 Den hop som var i følge med ham, vidnet da at han hadde kalt Lasarus ut av graven og oppvakt ham fra de døde;
18 derfor var det også folket gikk ham i møte, fordi de hadde hørt at han hadde gjort dette tegn.
19 Fariseerne sa da til hverandre: Dere ser at dere intet utretter; se, all verden løper etter ham!
20 Men der var noen grekere blant dem som pleide å dra opp for å tilbede på høytiden;
21 Disse gikk da til Filip, som var fra Betsaida i Galilea, og bad ham og sa: Herre! vi vil gjerne se Jesus.
22 Filip kommer og sier det til Andreas; Andreas og Filip kommer og sier det til Jesus.
23 Men Jesus svarer dem og sier: Timen er kommet da Menneskesønnen skal herliggjøres.
24 Sannelig, sannelig sier jeg dere: Hvis ikke hvetekornet faller i jorden og dør, blir det bare det ene korn; men hvis det dør, bærer det mye frukt.
25 Den som elsker sitt liv, mister det, og den som hater sitt liv i denne verden, skal bevare det til evig liv.
26 Om noen er min tjener, han følge meg, og hvor jeg er, der skal også min tjener være; om noen er min tjener, ham skal Faderen ære.
27 Nå er min sjel forferdet, og hva skal jeg si? Fader, frels meg fra denne time! Dog nei, derfor er jeg kommet til denne time.
28 Fader, herliggjør ditt navn! Da kom en røst fra himmelen: Både har jeg herliggjort det og skal igjen herliggjøre det.
29 Folket som sto der og hørte det, sa da at det hadde tordnet; andre sa: Det var en engel som talte til ham.
30 Jesus svarte og sa: Ikke for min skyld kom denne røst, men for deres skyld.
31 Nå holdes dom over denne verden; nå skal denne verdens fyrste kastes ut,
32 og når jeg blir opphøyet fra jorden, skal jeg drage alle til meg.
33 Dette sa han for å gi til kjenne hva for en død han skulle dø.
34 Folket svarte ham: Vi har hørt av loven at Messias blir til evig tid; hvordan kan da du si at Menneskesønnen skal ophøyes? Hvem er denne Menneskesønn?
35 Jesus sa da til dem: Enda en kort stund er lyset iblant dere; vandre den stund dere har lyset, for at ikke mørket skal komme over dere; den som vandrer i mørket, vet ikke hvor han går hen.
36 Tro på lyset den stund dere har lyset, for at dere kan bli lysets barn! Dette talte Jesus, og han gikk bort og skjulte seg for dem.
37 Men enda han hadde gjort så mange tegn for deres øyne, trodde de ikke på ham,
38 for at det ord av profeten Esaias skulle oppfylles som han har sagt: Herre! hvem trodde det budskap vi hørte, og for hvem ble Herrens arm åpenbaret?
39 Og de kunne ikke tro, fordi Esaias igjen har sagt:
40 Han har blindet deres øyne og forherdet deres hjerte, for at de ikke skal se med øynene og forstå med hjertet og omvende seg, så jeg kunne lege dem.
41 Dette sa Esaias fordi han så hans herlighet og talte om ham.
42 Allikevel var det mange som trodde på ham, også av rådsherrene, men for fariseernes skyld bekjente de det ikke, for at de ikke skulle bli utstøtt av synagogen;
43 for de ville heller ha ære av mennesker enn ære av Gud.
44 Men Jesus ropte og sa: Den som tror på meg, tror ikke på meg, men på ham som har sendt meg,
45 og den som ser meg, ser ham som har sendt meg.
46 Jeg er kommet som et lys til verden, for at hver den som tror på meg, ikke skal bli i mørket.
47 Og dersom noen hører mine ord og ikke tar vare på dem, så dømmer ikke jeg ham; for jeg er ikke kommet for å dømme verden, men for å frelse verden;
48 den som forkaster meg og ikke tar imot mine ord, har den som dømmer ham: det ord jeg har talt, det skal dømme ham på den ytterste dag.
49 For jeg har ikke talt av meg selv, men Faderen, som har sendt meg, han har gitt meg befaling om hva jeg skal si og hva jeg skal tale,
50 og jeg vet at hans befaling er evig liv. Derfor, det jeg taler, det taler jeg slik som Faderen har sagt meg.
