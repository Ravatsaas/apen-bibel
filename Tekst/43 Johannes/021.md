## Kapittel 21

1 Siden åpenbarte Jesus seg igjen for disiplene ved Tiberias-sjøen; og han åpenbarte seg på denne måte:
2 Simon Peter og Tomas, det er tvilling, og Natanael fra Kana i Galilea og Sebedeus' sønner og to andre av hans disipler var sammen.
3 Simon Peter sier til dem: Jeg går avsted for å fiske. De sier til ham: Vi går også med deg. De gikk avsted og steg i båten; men den natt fikk de intet.
4 Da det alt led mot morgenen, sto Jesus ved stranden; men disiplene visste ikke at det var Jesus.
5 Jesus sier da til dem: Barn! har dere fisk? De svarte ham: Nei.
6 Men han sa til dem: Kast garnet på den høyre side av båten, så skal dere få! De kastet det da ut, og nå var de ikke i stand til å dra det opp, så meget fisk var der.
7 Den disippel som Jesus elsket, sier da til Peter: Det er Herren! Da nå Simon Peter hørte at det var Herren, bandt han sin kjortel om seg - for han var naken - og kastet seg i sjøen;
8 men de andre disipler kom med båten - de var ikke lang fra land, bare omkring to hundre alen - og dro garnet med fiskene etter seg.
9 Da de var steget i land, så de glødende kull ligge der, og på dem fisk og brød.
10 Jesus sier til dem: Kom hit med noe av den fisk som dere nå fikk!
11 Simon Peter gikk ombord og dro garnet på land, fullt av store fisker, hundre og tre og femti, og enda det var så mange, gikk garnet ikke i sønder.
12 Jesus sier til dem: Kom hit og hold måltid! Men ingen av disiplene vågde å spørre ham: Hvem er du? for de forsto at det var Herren.
13 Jesus kommer og tar brødet og gir dem, og likeså fisken.
14 Dette var nå tredje gang Jesus åpenbarte seg for sine disipler etter at han hadde stått opp fra de døde.
15 Da de nå hadde holdt måltid, sier Jesus til Simon Peter: Simon, Johannes' sønn! elsker du meg mere enn disse? Han sier til ham: Ja, Herre! du vet at jeg har deg kjær. Han sier til ham: Fø mine lam!
16 Igjen sier han til ham, annen gang: Simon, Johannes' sønn! elsker du meg? Han sier til ham: Ja, Herre! du vet at jeg har deg kjær. Han sier til ham: Vokt mine sauer!
17 Han sier tredje gang til ham: Simon, Johannes' sønn! har du meg kjær? Peter ble bedrøvet over at han tredje gang sa til ham: Har du meg kjær? Og han sier til ham: Herre! du vet alt, du vet at jeg har deg kjær. Jesus sier til ham: Fø mine sauer!
18 Sannelig, sannelig sier jeg deg: Da du var yngre, bandt du selv opp om deg og gikk dit du ville; men når du er blitt gammel, skal du rekke ut dine hender, og en annen skal binde opp om deg og føre deg dit du ikke vil.
19 Dette sa han for å gi til kjenne med hva slags død han skulle ære Gud. Og da han hadde sagt dette, sier han til ham: Følg meg!
20 Da Peter vender seg, ser han den disippel følge med som Jesus elsket, og som lå opp til hans bryst ved nattverden og sa: Herre! hvem er det som forråder deg?
21 Da nå Peter ser denne, sier han til Jesus: Herre! hvordan skal det da gå denne?
22 Jesus sier til ham: Om jeg vil at han skal leve til jeg kommer, hva kommer det deg ved? Følg du meg!
23 Derfor kom det ord ut blant brødrene: Denne disippel dør ikke. Og dog sa Jesus ikke til ham at han ikke skulle dø, men: Om jeg vil at han skal leve til jeg kommer, hva kommer det deg ved?
24 Dette er den disippel som vitner om dette og har skrevet dette; og vi vet at hans vitnesbyrd er sant.
25 Men det er også meget annet som Jesus har gjort; skulle det skrives, hver ting for seg, da mener jeg at ikke hele verden ville romme de bøker som da måtte skrives.
