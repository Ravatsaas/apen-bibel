## Kapittel 10

1 Det var en mann i Cesarea ved navn Kornelius, høvedsmann ved den hærdeling som kaltes den italiske;
2 han var en from mann og fryktet Gud med hele sitt hus og gav mange almisser til folket og ba alltid til Gud.
3 Og han så grandgivelig i et syn, omkring den niende time på dagen, en Guds engel som kom inn til ham og sa til ham: Kornelius!
4 Men han stirret på ham og ble forferdet og sa: Hva er det, Herre? Han svarte ham: Dine bønner og dine almisser er steget opp til ihukommelse for Gud.
5 Og nå, send noen menn til Joppe og hent til deg en mann ved navn Simon, som kalles med tilnavn Peter;
6 han bor hos en garver som heter Simon, og som har et hus ved havet.
7 Da nå engelen som talte til ham, var faret fra ham, kalte han til seg to av sine tjenere og en from stridsmann av dem som alltid var om ham,
8 og han fortalte dem det alt sammen, og sendte dem avsted til Joppe.
9 Den neste dag, mens disse var på veien og nærmet seg til byen, gikk Peter ved den sjette time opp på taket for å be.
10 Han ble da sulten og ville ha noe å spise. Mens de nå laget det til, kom det en henrykkelse over ham,
11 og han ser himmelen åpnet og noe dale ned, slik som en stor duk, som ble senket ned på jorden etter de fire hjørner;
12 i den var det alle slags firføtte og krypende dyr som lever på jorden, og alle slags himmelens fugler.
13 Og det kom en røst til ham: Stå opp, Peter! slakt og spis!
14 Men Peter sa: Ingenlunde, Herre! aldri har jeg ett noe vanhellig eller urent.
15 Og det kom en stemme til ham igjen, for annen gang: Det som Gud har renset, det må ikke du kalle urent.
16 Dette skjedde tre ganger, og straks ble det tatt opp igjen til himmelen.
17 Mens nå Peter var tvilrådig med seg selv om hva det syn vel skulle bety som han hadde sett, se, da sto de menn som var utsendt av Kornelius, for porten, etter at de hadde spurt seg fram til Simons hus,
18 og de ropte inn og spurte om Simon som kaltes med tilnavn Peter, bodde der.
19 Mens Peter nå grundet på synet, sa Ånden til ham: Se, tre menn leter etter deg;
20 stå opp og gå ned, og dra med dem uten å tvile! for det er jeg som har sendt dem.
21 Da gikk Peter ned til mennene og sa: Se, jeg er den som dere leter etter; hva er årsaken til at dere er kommet hit?
22 De sa: Kornelius, en høvedsmann, en rettferdig og gudfryktig mann, som har godt vitnesbyrd av hele jødenes folk, fikk det bud av en hellig engel at han skulle hente deg til sitt hus og høre hva du har å si.
23 Han kalte dem da inn og gav dem herberge. Og den neste dag sto han opp og dro avsted med dem, og noen av brødrene fra Joppe gikk med ham.
24 Dagen etter kom de til Cesarea, og Kornelius hadde kalt sammen sine frender og nærmeste venner og ventet på dem.
25 Da nå Peter trådte inn, gikk Kornelius ham i møte og falt ned for hans føtter og tilba ham.
26 Men Peter reiste ham opp og sa: Stå opp! Også jeg er et menneske.
27 Og idet han samtalte med ham, gikk han inn, og der fant han mange samlet,
28 og han sa til dem: Dere vet hvor utillatelig det er for en jøde å omgåes med noen av et annet folk eller å gå inn til ham; men Gud viste meg at jeg ikke skulle kalle noe menneske vanhellig eller urent;
29 derfor kom jeg også uten innvending da jeg ble budsendt. Jeg spør altså: Av hva årsak sendte dere bud etter meg?
30 Da sa Kornelius: For fire dager siden - det var da som nå ved den niende time - ba jeg i mitt hus, og se, en mann sto for meg i skinnende klær,
31 og han sier: Kornelius! din bønn er hørt, og dine almisser er ihukommet for Guds åsyn;
32 send derfor bud til Joppe og kall til deg Simon som kalles med tilnavnet Peter! han har herberge hos Simon, en garver, ved havet; og han skal tale til deg når han kommer hit.
33 Derfor sendte jeg straks bud til deg, og du gjorde vel at du kom. Nå er vi da alle til stede for Guds åsyn for å høre alt som er deg pålagt av Herren.
34 Peter åpnet da sin munn og sa: Jeg skjønner i sannhet at Gud ikke gjør forskjell på folk;
35 men blant ethvert folkeslag tar han imot den som frykter ham og gjør rettferdighet.
36 Det ord som han sendte ut til Israels barn, idet han i evangeliet forkynte fred ved Jesus Kristus han er alles Herre
37 det ord kjenner dere, det som utgikk over hele Judea etter å ha tatt sin begynnelse fra Galilea etter den dåp som Johannes forkynte -
38 hvordan Gud salvet Jesus fra Nasaret med den Hellige Ånd og kraft, han som gikk omkring og gjorde vel og helbredet alle som var overveldet av djevelen, fordi Gud var med ham.
39 Og vi er vitner om alt det han gjorde både i jødenes land og i Jerusalem, han som de slo ihjel, idet de hengte ham på et tre.
40 Ham oppvakte Gud på den tredje dag, og gav ham å åpenbare seg,
41 ikke for hele folket, men for de vitner som var forut valgt av Gud, for oss, vi som spiste og drakk sammen med ham etter at han var oppstanden fra de døde.
42 Og han befalte oss å forkynne for folket og vitne at han er den som av Gud er bestemt til å være dommer over levende og døde.
43 Ham gir alle profetene det vitnesbyrd at hver den som tror på ham, får syndenes tilgivelse ved hans navn.
44 Mens Peter enda talte disse ord, falt den Hellige Ånd på alle dem som hørte ordet.
45 Og alle de troende av omskjærelsen som var kommet med Peter, ble forferdet over at den Hellige Ånds gave var blitt utgytt også over hedningene;
46 for de hørte dem tale med tunger og lovprise Gud.
47 Da svarte Peter: Mon noen kan nekte dem vannet, så de ikke skulle bli døpt, de som har fått den Hellige Ånd slik som vi?
48 Og han befalte at de skulle døpes i Jesu Kristi navn. De ba ham da bli der noen dager.
