## Kapittel 27

1 Da det nå var avgjort at vi skulle seile avsted til Italia, overgav de både Paulus og noen andre fanger til en høvedsmann ved navn Julius ved den keiserlige hærdeling.
2 Vi gikk da ombord på et skip fra Adramyttium som skulle seile til stedene langs Asia-landet, og så fór vi ut; Aristarkus, en makedonier fra Tessalonika, var med oss.
3 Den annen dag løp vi inn til Sidon, og Julius, som var menneskekjærlig mot Paulus, gav ham lov til å gå til sine venner og nyte godt av deres omsorg.
4 Derfra fór vi videre og seilte inn under Kypern, fordi vinden var imot,
5 og etter at vi hadde seilt over havet ved Kilikia og Pamfylia, kom vi til Myra i Lykia.
6 Der fant høvedsmannen et skip fra Aleksandria som skulle til Italia, og han førte oss ombord på det.
7 I mange dager gikk det nå smått med seilingen, og vi vant med nød og neppe fram imot Knidus; da vinden var imot, holdt vi ned under Kreta ved Salmone,
8 og det var så vidt vi kom der forbi og nådde fram til et sted som kalles Godhavn, nær ved en by Lasea.
9 Da nå en lang tid var gått, og det allerede var farlig å ferdes på sjøen, fordi det alt var over fasten, advarte Paulus dem og sa:
10 Dere menn! jeg ser at sjøferden vil være et vågestykke og medføre stor skade, ikke bare for ladning og skip, men også for vårt liv.
11 Men høvedsmannen satte mere lit til styrmannen og skipperen enn til det som Paulus sa.
12 Og da havnen var uhøvelig til vinterleie, ble de fleste enige om at de skulle fare ut også derfra, om de måskje kunne vinne fram og ta vinterhavn i Føniks, en havn på Kreta, som vender mot sydvest og nordvest.
13 Da det nå blåste en svak sønnenvind, tenkte de at de kunne fullføre sitt forsett; de lettet da, og seilte nær land langsmed Kreta.
14 Men ikke lenge etter kom en hvirvelvind som kalles eurakylon, og kastet seg mot øen;
15 da skipet ble grepet av den og ikke kunne holde seg opp mot vinden, gav vi det opp og lot oss drive.
16 Vi løp da under en liten øy som kalles Klauda, og det var med nød at vi fikk berget båten;
17 da de hadde fått den ombord, grep de til nødhjelp og slo taug om skipet. Og da de fryktet for å drive ned på Syrten, firte de seilet ned, og drev slik.
18 Da vi nå led meget ondt av været, kastet de neste dag ladningen overbord,
19 og den tredje dag kastet vi med egne hender skipets redskap i sjøen.
20 Da nå hverken sol eller stjerner lot seg se på flere dager, og et svært uvær var over oss, var det fra nå av forbi med alt håp om redning.
21 Og da de ikke hadde fått mat på lenge, sto Paulus fram midt iblant dem og sa: Dere menn! Dere burde ha lydt mitt råd og ikke faret ut fra Kreta, så dere hadde spart dere for dette vågestykke og denne skade.
22 Og nå ber jeg dere være ved godt mot; for ingen sjel iblant dere skal forgå, men bare skipet.
23 For i denne natt sto for meg en engel fra den Gud som jeg tilhører, som jeg også tjener, og sa:
24 Frykt ikke, Paulus! du skal stå fram for keiseren, og se, Gud har gitt deg alle dem som seiler med deg, til gave.
25 Derfor vær ved godt mot, dere menn! for jeg setter min lit til Gud at det skal bli så som det er sagt meg.
26 Men vi skal strande på en eller annen ø.
27 Da nå den fjortende natt kom, mens vi drev omkring i Adriaterhavet, skjønte sjøfolkene midt på natten at det bar nær mot land.
28 Og da de loddet, fant de tyve favner; men da de var kommet et lite stykke derfra og loddet igjen, fant de femten favner;
29 og da de fryktet for at de kanskje kunne støte på skjær, kastet de fire anker ut fra bakstavnen, og ønsket at det ville bli dag.
30 Men sjøfolkene søkte å rømme bort fra skipet og firte båten ned i havet, idet de lot som om de ville legge ankere ut fra forstavnen;
31 da sa Paulus til høvedsmannen og til krigsfolket: Dersom ikke disse blir ombord i skipet, kan dere ikke bli berget.
32 Da kappet krigsfolket taugene på båten og lot den falle.
33 Da det nå led mot dag, bad Paulus alle ta føde til seg, og han sa: Dette er nå den fjortende dag at dere venter og lar være å spise og ikke tar noe til dere.
34 Derfor ber jeg dere ta føde til dere; dette hører med til deres redning; for det skal ikke falle et hår av hodet på noen iblant dere.
35 Da han hadde sagt dette, tok han et brød, takket Gud for alles øyne og brøt det og begynte å spise;
36 da ble de alle frimodige og tok føde til seg de også.
37 Vi var i alt to hundre og seks og sytti sjeler på skipet.
38 Og da de var blitt mette, lettet de skipet ved å kaste levnetsmidlene i havet.
39 Da det nå ble dag, kjente de ikke landet, men de ble var en vik som hadde en strand; der bestemte de seg til å sette skipet på land om det var mulig.
40 De kappet da ankerne og lot dem falle i havet, og løste tillike de taug som de hadde surret rorene med; så heiste de seilet for vinden og holdt ned på stranden.
41 Men de drev inn på en grunn som hadde dypt hav på begge sider; her støtte de på med skipet, og forskipet løp seg fast og sto urørlig, men akterskipet ble sønderslått av brenningene.
42 Krigsfolket ville nå drepe fangene, for at ikke noen av dem skulle svømme bort og rømme;
43 men høvedsmannen, som ville frelse Paulus, hindret dem i deres råd, og befalte at de som kunne svømme, skulle først kaste seg ut og komme i land,
44 og så de andre, dels på planker, dels på stykker av skipet. Og på denne vis gikk det så at alle berget seg i land.
