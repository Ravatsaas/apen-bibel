## Kapittel 22

1 Brødre og fedre! Hør på det jeg nå vil si dere til mitt forsvar!
2 Da de hørte at han talte til dem på det hebraiske mål, holdt de seg enda mere stille. Han sier da:
3 Jeg er en jøde, født i Tarsus i Kilikia, men oppfostret i denne by, opplært ved Gamaliels føtter etter vår fedrene lovs strenghet, og jeg var nidkjær for Gud, som dere alle er idag;
4 jeg forfulgte Guds vei til døden, bandt og kastet i fengsel både menn og kvinner,
5 som også ypperstepresten og hele eldste-rådet kan vitne; av dem fikk jeg endog brev med til brødrene i Damaskus, og dro dit for å føre også dem som var der, bundne til Jerusalem, for at de kunne få straff.
6 Men det skjedde da jeg var på veien og kom nær til Damaskus, da strålte ved middags-tider et sterkt lys fra himmelen med ett omkring meg,
7 og jeg falt til jorden og hørte en røst som sa til meg: Saul! Saul! hvorfor forfølger du meg?
8 Jeg svarte: Hvem er du, Herre? Og han sa til meg: Jeg er Jesus fra Nasaret, han som du forfølger.
9 De som var med meg, så lyset, men røsten av ham som talte til meg, hørte de ikke.
10 Jeg sa da: Hva skal jeg gjøre, Herre? Og Herren svarte meg: Stå opp og gå inn i Damaskus! der skal bli talt til deg om alt det som du er bestemt til å gjøre.
11 Da jeg nå ikke kunne se for glansen av hint lys, ble jeg ledet ved hånden av dem som var med meg, og kom inn i Damaskus.
12 Og en som hette Ananias, en gudfryktig mann etter loven, med godt vitnesbyrd av alle jøder som bodde der,
13 kom til meg og sto for meg og sa: Saul, bror, se opp! Og samme stund så jeg opp på ham.
14 Og han sa: Våre fedres Gud har utkåret deg til å kjenne hans vilje og se den rettferdige og høre røsten av hans munn;
15 for du skal være ham et vitne for alle mennesker om det du har sett og hørt.
16 Og nå, hva bier du etter? stå opp og la deg døpe og få avvasket dine synder, idet du påkaller hans navn.
17 Da jeg så var vendt tilbake til Jerusalem og ba i templet, hendte det meg at jeg kom i en henrykkelse,
18 og jeg så ham, og jeg hørte ham si til meg: Skynd deg og gå i hast ut av Jerusalem! for de kommer ikke til å ta imot ditt vitnesbyrd om meg.
19 Da sa jeg: Herre! de vet selv at jeg kastet i fengsel og hudstrøk rundt om i synagogene dem som trodde på deg,
20 og da blodet av Stefanus, ditt vitne, ble utgytt, sto jeg også hos og samtykte i det og tok vare på klærne til dem som slo ham ihjel.
21 Og han sa til meg: Dra ut! for jeg vil sende deg ut til hedningefolk langt borte.
22 Inntil dette ord hørte de på ham; men da løftet de sin røst og sa: Ta ham bort fra jorden! han burde ikke få leve!
23 Da de nå skrek og rev klærne av seg og kastet støv opp i luften,
24 befalte den øverste høvedsmann at han skulle føres inn i festningen, og sa at han skulle forhøres under hudstrykning, for at han kunne få vite av hva årsak de ropte så mot ham.
25 Men da de nå hadde bundet ham for å hudstryke ham, sa Paulus til høvedsmannen, som sto hos: Har dere lov til å hudstryke en romersk borger og det uten dom?
26 Da høvedsmannen hørte dette, gikk han til den øverste høvedsmann og meldte det, og sa: Hva er det du er i ferd med å gjøre? dette menneske er jo romersk borger.
27 Den øverste høvedsmann gikk da bort til ham og sa: Si meg: Er du romersk borger? Han svarte: Ja.
28 Den øverste høvedsmann sa: Jeg har kjøpt denne borgerrett for mange penger. Men Paulus svarte: Men jeg er endog født til den.
29 Da gikk de straks fra ham de som skulle ha forhørt ham. Men da den øverste høvedsmann fikk vite at han var romersk borger, ble også han redd, fordi han hadde bundet ham.
30 Men da han neste dag ville ha visshet om hva jødene hadde å klage på ham, løste han ham, og befalte at yppersteprestene og hele rådet skulle komme sammen. Og han førte Paulus ned og stilte ham fram for dem.
