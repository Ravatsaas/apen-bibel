## Kapittel 11

1 Apostlene og de brødre som var omkring i Judea, fikk da høre at også hedningene hadde tatt imot Guds ord.
2 Da nå Peter kom opp til Jerusalem, gikk de av omskjærelsen i rette med ham og sa:
3 Du gikk inn til uomskårne menn og spiste med dem.
4 Men Peter begynte da fra først av og la det ut i sammenheng og sa:
5 Jeg var i byen Joppe og ba; da så jeg i en henrykkelse et syn: Det dalte ned noe, slik som en stor duk, som ble senket ned fra himmelen etter de fire hjørner, og det kom like bort til meg;
6 da jeg stirret på den og så nøye etter, ble jeg var jordens firføtte dyr og ville og krypende dyr og himmelens fugler.
7 Jeg hørte også en røst som sa til meg: Stå opp, Peter! slakt og spis!
8 Men jeg sa: Ingenlunde, Herre! aldri er noe vanhellig eller urent kommet i min munn.
9 En røst fra himmelen svarte meg da annen gang: Det som Gud har renset, det må ikke du gjøre til urent.
10 Dette skjedde tre ganger; og det ble alt sammen dradd opp igjen til himmelen.
11 Og se, i det samme sto tre menn utenfor huset der jeg var; de var utsendt til meg fra Cesarea,
12 Og Ånden sa til meg at jeg skulle gå med dem uten å tvile; disse seks brødre dro også med meg; og vi kom inn i mannens hus.
13 Og han fortalte oss hvordan han hadde sett engelen som sto i hans hus og sa til ham: Send bud til Joppe og hent til deg Simon som kalles med tilnavn Peter!
14 han skal tale ord til deg som du skal bli frelst ved, du og hele ditt hus.
15 Men da jeg begynte å tale, falt den Hellige Ånd på dem, slik som på oss i begynnelsen.
16 Da kom jeg Herrens ord i hu, at han sa: Johannes døpte med vann, men dere skal døpes med den Hellige Ånd.
17 Gav nå altså Gud dem den samme gave som han gav oss, da de var kommet til troen på den Herre Jesus Kristus, hvem var da vel jeg, at jeg skulle være i stand til å hindre Gud?
18 Da de hørte dette, slo de seg til ro, og de priste Gud og sa: Så har da Gud også gitt hedningene omvendelsen til livet.
19 De som nå var adspredt på grunn av den trengsel som oppsto for Stefanus' skyld, dro omkring like til Fønikia og Kypern og Antiokia, men talte ikke ordet til andre enn jøder.
20 Men iblant dem var det noen menn fra Kypern og Kyrene, som kom til Antiokia, og der talte de også til grekerne og forkynte dem evangeliet om den Herre Jesus.
21 Og Herrens hånd var med dem, og et stort tall kom til troen og omvendte seg til Herren.
22 Denne tidende kom da menigheten i Jerusalem for øre, og de sendte Barnabas ut for å dra til Antiokia;
23 da han kom dit og så Guds nåde, gledet han seg, og han formante alle til at de med hjertets forsett skulle holde fast ved Herren;
24 for han var en god mann og full av den Hellige Ånd og tro. Og en stor skare ble vunnet for Herren.
25 Han dro da ut til Tarsus for å oppsøke Saulus, og da han hadde funnet ham, førte han ham til Antiokia.
26 Og et helt år var de sammen der i menigheten og lærte en stor skare, og i Antiokia fikk disiplene først navnet kristne.
27 I disse dager kom det noen profeter ned fra Jerusalem til Antiokia,
28 og en av dem, ved navn Agabus, sto opp og varslet ved Ånden at det skulle komme en stor hungersnød over hele jorderike; den kom også under Klaudius.
29 Disiplene vedtok da, alt etter som enhver av dem hadde råd til, å sende noe til hjelp for de brødre som bodde i Judea.
30 Dette gjorde de også, og de sendte det med Barnabas og Saulus til de eldste.
