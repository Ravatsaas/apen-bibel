## Kapittel 13

1 I Antiokia, i menigheten der, var det profeter og lærere: Barnabas og Simeon, som kaltes Niger, og LUKius fra Kyrene og Manaen, fosterbror til fjerdingsfyrsten Herodes, og Saulus.
2 Mens de holdt gudstjeneste og fastet, sa den Hellige Ånd: Ta ut for meg Barnabas og Saulus til den gjerning som jeg har kalt dem til!
3 Da lot de dem dra ut etter at de hadde fastet og bedt og lagt hendene på dem.
4 Da de nå slik var utsendt av den Hellige Ånd, dro de ned til Seleukia og seilte derfra til Kypern,
5 og da de var kommet til Salamis, forkynte de Guds ord i jødenes synagoger; de hadde også Johannes med, som skulle gå dem til hånde.
6 Etter at de nå hadde vandret gjennom hele øen like til Pafus, traff de på en trollmann, en falsk profet, en jøde ved navn Barjesus,
7 som var hos landshøvdingen Sergius Paulus, en forstandig mann. Denne kalte Barnabas og Saulus til seg og ba om å få høre Guds ord.
8 Men Elymas, trollmannen for slik uttydes hans navn sto dem imot og søkte å vende landshøvdingen bort fra troen.
9 Da ble Saulus, som også kaltes Paulus, fylt av den Hellige Ånd, og han så skarpt på ham og sa:
10 Du som er full av all svik og all ondskap, du djevelens barn, all rettferdighets fiende! vil du ikke holde opp med å forvende Herrens rette veier?
11 Og nå, se, Herrens hånd er over deg, og du skal bli blind og til en tid ikke se solen. Og straks falt det skodde og mørke over ham, og han gikk omkring og søkte etter noen som kunne lede ham ved hånden.
12 Da kom landshøvdingen til troen, da han så det som var skjedd, og han undret seg storlig over Herrens lære.
13 Paulus og de som var med ham, seilte da ut fra Pafus og kom til Perge i Pamfylia, men Johannes skilte seg fra dem og vendte tilbake til Jerusalem.
14 Men de dro videre fra Perge og kom til Antiokia i Pisidia, og gikk inn i synagogen på sabbatsdagen og satte seg der.
15 Etter opplesningen av loven og profetene sendte da synagoge-forstanderne bud til dem og sa: Brødre! har dere noe formaningsord til folket, så tal!
16 Da sto Paulus opp og slo til lyd med hånden og sa: Israelittiske menn og dere som frykter Gud! Hør:
17 Dette folks, Israels, Gud utvalgte våre fedre, og han lot folket vokse seg stort under utlendigheten i Egypt, og med løftet arm førte han dem ut derfra,
18 og omkring førti år bar han dem på faderarm i ørkenen,
19 og han utryddet syv folkeslag i Kana'ans land og skiftet deres land ut til arv for dem, i omkring fire hundre og femti år.
20 Siden gav han dem dommere inntil profeten Samuel.
21 Og deretter krevde de en konge, og Gud gav dem Saul, Kis' sønn, en mann av Benjamins stamme, i førti år,
22 og etter at han hadde avsatt ham, oppreiste han dem David til konge, som han også gav dette vitnesbyrd: Jeg fant David, Isais sønn, en mann etter mitt hjerte; han skal gjøre all min vilje.
23 Av hans slekt førte han etter sitt løfte en frelser fram for Israel, Jesus,
24 etter at Johannes forut for hans fremtreden hadde forkynt omvendelses dåp for hele Israels folk.
25 Men da Johannes fullendte sitt løp, sa han: Den dere holder meg for å være, er jeg ikke; men se, det kommer en etter meg, hvis sko jeg ikke er verdig til å løse av hans føtter.
26 Brødre, sønner av Abrahams slekt og de iblant dere som frykter Gud! til dere ble ordet om denne frelse utsendt.
27 For de som bor i Jerusalem, og deres rådsherrer kjente ham ikke, og ved å dømme ham oppfylte de profetenes ord som blir lest hver sabbat,
28 og enda de ikke fant noen dødsskyld hos ham, ba de Pilatus at han måtte bli slått ihjel.
29 Og da de hadde fullbyrdet alt som er skrevet om ham, tok de ham ned av treet og la ham i en grav.
30 Men Gud oppvakte ham fra de døde,
31 og han åpenbarte seg i flere dager for dem som hadde draget opp med ham fra Galilea til Jerusalem, de som nå er hans vitner for folket.
32 Og vi forkynner dere evangeliet om det løfte som ble gitt til fedrene, at dette har Gud oppfylt for oss, deres barn, idet han oppreiste Jesus,
33 slik som det også er skrevet i den annen salme: Du er min Sønn; jeg har født deg idag.
34 Men at han har oppreist ham fra de døde, så han ikke mere skal vende tilbake til tilintetgjørelse, det har han sagt slik: Jeg vil gi dere de hellige løfter til David, de trofaste.
35 Derfor sier han også på et annet sted: Du skal ikke overgi din hellige til å se tilintetgjørelse.
36 For David sov inn, etter at han i sin levetid hadde tjent Guds råd, og han ble samlet med sine fedre og så tilintetgjørelse;
37 men den som Gud oppvakte, han så ikke tilintetgjørelse.
38 Så være det dere da vitterlig, brødre, at ved ham forkynnes dere syndenes tilgivelse,
39 og fra alt det som dere ikke kunne rettferdiggjøres fra ved Mose lov, rettferdiggjøres i ham enhver som tror.
40 Se da til at ikke det kommer over dere som er sagt hos profetene:
41 Se, dere foraktere, og undre dere og bli til intet! for en gjerning gjør jeg i deres dager, en gjerning som dere ikke vil tro om noen forteller dere det.
42 Da de gikk ut, ba folk dem om at disse ord måtte bli talt til dem den følgende sabbat.
43 Og da synagoge-tjenesten var til ende, fulgte mange av jødene og av de gudsdyrkere som hadde tatt ved jødenes tro, med Paulus og Barnabas; disse talte da med dem og formante dem til å holde fast ved Guds nåde.
44 På den neste sabbat samlet da nesten hele byen seg for å høre Herrens ord.
45 Men da jødene så folkehopen, ble de fulle av nidkjærhet og motsa det som ble sagt av Paulus, ja motsa og spottet.
46 Da tok Paulus og Barnabas til orde og sa dem rent ut: Det var nødvendig at Guds ord ble talt først til dere; men siden dere støter det fra dere og ikke akter dere verdige til det evige liv, så vender vi oss nå til hedningene.
47 For så er Herrens bud til oss: Jeg har satt deg til et lys for hedninger, for at du skal være til frelse inntil jordens ende.
48 Da hedningene hørte det, ble de glade og priste Herrens ord, og de tok ved troen så mange som var utsett til evig liv.
49 Og Herrens ord utbredte seg over hele landet.
50 Men jødene satte opp de fornemme kvinner som var tilhengere av jødenes tro, og de første menn i byen, og de reiste en forfølgelse mot Paulus og Barnabas, og drev dem bort fra sine landemerker.
51 De ristet da støvet av sine føtter mot dem, og kom til Ikonium.
52 Men disiplene ble fylt av glede og den Hellige Ånd.
