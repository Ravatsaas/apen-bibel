## Kapittel 18

1 Deretter dro han fra Aten og kom til Korint.
2 Der fant han en jøde ved navn Akvilas, født i Pontus, som nylig var kommet fra Italia med sin hustru Priskilla, fordi Klaudius hadde påbudt at alle jøder skulle forlate Rom; dem gav han seg i lag med,
3 og da han drev samme håndverk, bodde han hos dem og arbeidet der; for de var teltmakere av håndverk.
4 Men hver sabbat holdt han samtaler i synagogen, og han overbeviste jøder og grekere.
5 Da nå Silas og Timoteus kom ned fra Makedonia, var Paulus helt opptatt av å lære, idet han vitnet for jødene at Jesus er Messias.
6 Men da de sto imot og spottet, ristet han støvet av sine klær og sa til dem: Deres blod komme over deres eget hode! Jeg er ren; fra nå av går jeg til hedningene.
7 Så gikk han bort derfra, og tok inn i et hus som tilhørte en mann ved navn Justus, som dyrket Gud; hans hus lå like ved synagogen.
8 Men synagoge-forstanderen Krispus kom til troen på Herren med hele sitt hus, og mange av korintierne som hørte ham, kom til troen og lot seg døpe.
9 Og Herren sa til Paulus i et syn om natten: Frykt ikke, men tal, og ti ikke!
10 Jeg er med deg, og ingen skal røre deg for å gjøre deg ondt; for jeg har meget folk i denne by.
11 Så tok han opphold der i et år og seks måneder, og lærte Guds ord iblant dem.
12 Men da Gallio var landshøvding i Akaia, reiste jødene seg alle som en mot Paulus og førte ham for domstolen og sa:
13 Denne oppvigler folk til å dyrke Gud på annen vis enn loven befaler.
14 Da nå Paulus skulle til å åpne munnen, sa Gallio til jødene: Var det noen misgjerning eller slem udåd, dere jøder, da hadde jeg hatt god grunn til å høre tålmodig på dere;
15 men er det spørsmål om en lære og om navn og om deres lov, da får det bli deres sak; dommer i disse ting vil jeg ikke være.
16 Og han drev dem bort fra domstolen.
17 Men da tok de alle fatt på synagoge-forstanderen Sostenes og slo ham midt for domstolen; og Gallio brydde seg ikke noe om alt dette.
18 Paulus ble der da enda en lang tid; så sa han farvel til brødrene og seilte avsted til Syria og i følge med ham Priskilla og Akvilas etter at han i Kenkreæ hadde klippet sitt hår; for han hadde et løfte på seg.
19 Så kom de til Efesus; der lot han de andre bli tilbake, og selv gikk han inn i synagogen og gav seg i samtale med jødene.
20 Da de ba ham bli der lenger, samtykte han ikke,
21 men sa farvel til dem og sa: Jeg vil komme til dere en annen gang, om Gud så vil. Så seilte han fra Efesus
22 og kom til Cesarea; deretter dro han opp og hilste på menigheten, og dro så ned til Antiokia.
23 Da han hadde vært der en tid, dro han ut, og vandret gjennom det galatiske land og Frygia fra ende til annen og styrket alle disiplene.
24 Men det var en jøde ved navn Apollos, født i Aleksandria, en vel talende mann, som kom til Efesus; han var sterk i skriftene.
25 Han var opplært i Herrens vei, og da han var brennende i ånden, talte og lærte han grundig om Jesus, enda han bare kjente Johannes' dåp.
26 Og han begynte å tale frimodig i synagogen. Da Priskilla og Akvilas hadde hørt ham, tok de ham til seg og la Guds vei nøyere ut for ham.
27 Da han nå ville dra videre til Akaia, tilskyndte brødrene ham, og skrev til disiplene der om å ta imot ham. Og da han kom dit, ble han ved Guds nåde til stort gagn for de troende;
28 for med kraft målbandt han jødene offentlig, idet han viste av skriftene at Jesus er Messias.
