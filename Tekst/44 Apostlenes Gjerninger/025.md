## Kapittel 25

1 Da nå Festus hadde tiltrådt landshøvding-embedet, dro han tre dager deretter opp til Jerusalem fra Cesarea.
2 Yppersteprestene og jødenes første menn førte da klage hos ham mot Paulus og kom fram med en bønn til ham;
3 med ondt i sinne mot Paulus utbad de seg den nåde at han ville la ham hente til Jerusalem; for de lå på lur for å slå ham ihjel på veien.
4 Men Festus svarte da at Paulus ble holdt i varetekt i Cesarea, og at han selv snart ville dra dit;
5 de altså av dere, sa han, som har myndighet til det, kan jo dra ned med meg, om det er noe i veien med denne mann, og fremføre sin klage imot ham.
6 Etter at han nå hadde vært bare åtte eller ti dager hos dem, dro han ned til Cesarea; dagen etter satte han seg på sitt dommersete og befalte at Paulus skulle føres fram.
7 Da han var kommet, stilte de jøder som var kommet fra Jerusalem, seg rundt omkring ham og førte mange svære klager imot ham; men de var ikke i stand til å bevise dem,
8 da Paulus forsvarte seg og sa: Hverken mot jødenes lov eller mot templet eller mot keiseren har jeg syndet i noe stykke.
9 Men da Festus gjerne ville vinne takk av jødene, svarte han Paulus og sa: Er du villig til å dra opp til Jerusalem og der få dom av meg i denne sak?
10 Da sa Paulus: Jeg står for keiserens domstol, og der er det min rett å dømmes. Mot jødene har jeg ingen urett gjort, som også du godt vet.
11 Har jeg urett, og har jeg gjort noe som fortjener døden, da ber jeg meg ikke fri for å dø; men er det ikke noe i det som disse fører klagemål imot meg for, da kan ingen overgi meg til dem bare for å gjøre dem til lags; jeg innanker min sak for keiseren.
12 Festus talte da med sitt råd, og sa så: For keiseren har du innanket din sak; til keiseren skal du fare.
13 Men da noen dager var til ende, kom kong Agrippa og Berenike til Cesarea for å hilse på Festus.
14 Da de nå hadde vært der i flere dager, fortalte Festus kongen om Paulus og sa: Her er en mann, etterlatt av Feliks som fange;
15 da jeg kom til Jerusalem, førte yppersteprestene og jødenes eldste klage imot ham og bad om straff over ham.
16 Jeg svarte dem da at det ikke er sedvane hos romerne å utlevere et menneske for å gjøre noen til lags; men den som klagen gjelder, må først stilles fram for sine anklagere og få adgang til å forsvare seg mot klagemålet.
17 Da de så var kommet sammen her, utsatte jeg ikke saken, men satte meg neste dag på dommersetet og befalte at mannen skulle føres fram.
18 Men da anklagerne sto omkring ham, fremførte de ikke noen klage for slikt som jeg hadde tenkt;
19 men de hadde noen stridsspørsmål med ham om sin egen gudsdyrkelse og om en ved navn Jesus, som var død, men som Paulus sa var i live.
20 Da jeg nå var rådvill og ikke visste hvordan denne sak burde undersøkes, spurte jeg om han ville reise til Jerusalem og der få dom i saken.
21 Men da Paulus innanket sin sak for å bli holdt i varetekt til keiserens dom, befalte jeg at han skulle holdes i varetekt inntil jeg kan sende ham til keiseren.
22 Agrippa sa da til Festus: Jeg ville også gjerne høre denne mann. Han svarte: Imorgen skal du få høre ham.
23 Dagen etter kom da Agrippa og Berenike med stor prakt og gikk inn i salen sammen med de øverste høvedsmenn og de gjæveste menn i byen, og på Festus' bud ble Paulus ført fram.
24 Festus sier da: Kong Agrippa og alle dere menn som her er samlet med oss! Her ser dere den om hvem hele jødenes hop søkte meg både i Jerusalem og her, og ropte på at han ikke burde få leve lenger.
25 Men da jeg kom etter at han ikke har gjort noe som fortjener døden, og da han også selv innanket sin sak for keiseren, satte jeg meg fore å sende ham dit.
26 Noe pålitelig å skrive til min herre om ham har jeg ikke; derfor førte jeg ham fram for dere, og mest for deg, kong Agrippa, for at jeg kan ha noe å skrive når han er blitt forhørt.
27 For det tykkes meg meningsløst, når jeg sender en fange, da ikke å gi oplysning om klagene mot ham.
