## Kapittel 6

1 I disse dager da disiplenes tall øket, gav de gresktalende jøder seg til å knurre mot hebreerne over at deres enker ble satt til side ved den daglige utdeling.
2 Da kalte de tolv hele disippelskaren sammen og sa: Det er ikke tilbørlig at vi forlater Guds ord og gjør tjeneste ved bordene;
3 utse derfor iblant dere, brødre, syv menn som har godt vitnesbyrd, fulle av Ånd og visdom! dem vil vi innsette til å røkte dette hverv;
4 vi derimot vil holde ved i bønnen og ordets tjeneste.
5 Dette ord syntes hele skaren godt om, og de valgte Stefanus, en mann full av tro og den Hellige Ånd, og Filip og Prokorus og Nikanor og Timon og Parmenas og Nikolaus, en tilhenger av jødenes tro, fra Antiokia;
6 dem stilte de fram for apostlene, og disse ba og la sine hender på dem.
7 Og Guds ord hadde fremgang, og tallet på disiplene i Jerusalem øket sterkt, og en stor mengde av prestene ble lydige mot troen.
8 Men Stefanus var full av nåde og kraft, og gjorde undergjerninger og store tegn blant folket.
9 Da sto noen fram av den synagoge som kalles de frigittes og kyreneernes og aleksandrinernes, og av dem fra Kilikia og Asia, og de innlot seg i ordskifte med Stefanus,
10 og de var ikke i stand til å stå seg mot den visdom og den Ånd han talte av.
11 Da traff de lønnlig avtale med noen menn som sa: Vi har hørt ham tale bespottelige ord mot Moses og Gud.
12 Og de oppegget folket og de eldste og de skriftlærde, og de falt over ham og dro ham avsted og førte ham for rådet,
13 og stilte fram falske vitner som sa: Dette menneske holder ikke opp med å tale mot det hellige sted og mot loven;
14 for vi har hørt ham si at denne Jesus fra Nasaret skal bryte ned dette sted og forandre de skikker som Moses gav oss.
15 Og da alle de som satt i rådet, stirret på ham, så de hans ansikt som en engels ansikt.
