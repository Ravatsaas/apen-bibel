## Kapittel 19

1 Mens Apollos var i Korint, skjedde det at Paulus kom til Efesus, etter at han hadde vandret igjennom de øvre landskaper.
2 Der fant han noen disipler og sa til dem: Fikk dere den Hellige Ånd da dere kom til troen? De svarte ham: Vi har ikke engang hørt om den Hellige Ånd er kommet.
3 Han sa da: Hva dåp ble dere da døpt med? De sa: Med Johannes' dåp.
4 Da sa Paulus: Johannes, han døpte med omvendelses dåp, idet han sa til folket at de skulle tro på den som kom etter ham, det er på Jesus.
5 Da de hørte dette, lot de seg døpe til den Herre Jesu navn,
6 og da Paulus la hendene på dem, kom den Hellige Ånd over dem, og de talte med tunger og profetiske ord.
7 Disse menn var i alt omkring tolv.
8 Han gikk da inn i synagogen og talte frimodig i tre måneder, idet han holdt samtaler med dem og overtydet dem om det som hører Guds rike til.
9 Men da noen forherdet seg og ikke ville tro, og talte ille om Guds vei så mengden hørte på det, da brøt han lag med dem og skilte disiplene fra dem, og holdt daglige samtaler i Tyrannus' skole.
10 Dette varte i to år, så alle som bodde i Asia, fikk høre Herrens ord, både jøder og grekere.
11 Og usedvanlige kraftgjerninger gjorde Gud ved Paulus' hender,
12 så at de endog tok svededuker eller forklær som han hadde hatt på seg, og bar til de syke, og sykdommene vek fra dem, og de onde ånder fór ut av dem.
13 Men også noen av de jødiske ånde-manere som fór omkring, tok seg fore å nevne den Herre Jesu navn over dem som hadde onde ånder, og sa: Jeg maner dere ved den Jesus som Paulus forkynner.
14 Det var noen sønner av Skevas, en jødisk yppersteprest, syv i tallet, som gjorde dette.
15 Men den onde ånd svarte dem: Jesus kjenner jeg, og Paulus vet jeg om; men dere, hvem er dere?
16 Og mannen som den onde ånd var i, sprang inn på dem og vant på dem begge to og overmannet dem, så at de måtte flykte nakne og sårede ut av huset.
17 Dette ble da vitterlig for alle dem som bodde i Efesus, både jøder og grekere, og det falt frykt over dem alle, og den Herre Jesu navn ble prist,
18 og mange av dem som var kommet til troen, kom og bekjente og fortalte om sine gjerninger.
19 Og en stor hop av dem som hadde drevet med utillatelige kunster, bar sine bøker sammen og brant dem opp for alles øyne; og de regnet ut deres verdi og fant at den var femti tusen sølvpenninger.
20 Slik hadde Herrens ord sterk fremgang og fikk makt.
21 Da nå dette var fullført, satte Paulus seg fore å reise gjennom Makedonia og Akaia og dra til Jerusalem, idet han sa: Når jeg har vært der, må jeg også se Rom.
22 Han sendte da to av dem som gikk ham til hånde, Timoteus og Erastus, til Makedonia; selv ble han enda en tid i Asia.
23 Men ved denne tid ble det et ikke lite oppstyr om Guds vei.
24 For en mann ved navn Demetrius, en sølvsmed, som arbeidet Diana-templer av sølv, og som hjalp kunstnerne til en ikke liten inntekt,
25 sammenkalte disse og de arbeidere som syslet med dette, og sa til dem: Dere menn! Dere vet at av dette arbeid har vi vår velstand,
26 og dere ser og hører at ikke bare i Efesus, men i nesten hele Asia har denne Paulus ved sine overtalelser forført en stor hop, idet han sier at de ikke er guder de som arbeides med hendene.
27 Nå er det ikke bare den fare for oss at denne håndtering skal komme i vanrykte, men også at den store gudinne Dianas tempel skal bli regnet for intet, og at det skal bli gjort ende på hennes storhet, som hele Asia, ja hele jorderike dyrker.
28 Da de hørte dette, ble de fulle av vrede og ropte: Stor er efesernes Diana!
29 Og hele byen kom i opprør, og de stormet alle som en avsted til teatret og rev med seg Gajus og Aristarkus, to makedoniere, Paulus' reisefeller.
30 Paulus ville nå gå der inn til folket, men disiplene tillot ham det ikke;
31 også noen av asiarkene, som var hans venner, sendte bud til ham og bad ham at han ikke måtte gå inn i teatret.
32 Noen skrek nå ett, andre et annet; for forsamlingen var i et røre, og størstedelen visste ikke hva de var kommet sammen for.
33 Men noen av hopen satte Aleksander inn i saken, da jødene skjøv ham fram; Aleksander slo da til lyd med hånden og ville holde en forsvarstale til folket.
34 Men da de fikk vite at han var jøde, ble det ett rop fra dem alle, og de skrek i omkring to timer: Stor er efesernes Diana!
35 Men by-skriveren fikk hopen til å være rolig, og sa deretter: Dere menn fra Efesus! Hvilket menneske er det vel som ikke vet at efesernes by er tempelvokter for den store Diana og hennes himmelfalne billede?
36 Da nå ingen motsier dette, må dere holde dere rolige og ikke foreta dere noe forhastet.
37 For dere har ført hit disse mennesker, som hverken er tempelranere eller spotter deres gudinne.
38 Har nå altså Demetrius og kunstnerne med ham noen klage mot noen, da holdes det jo rettergangsdager, og her er jo landshøvdinger; la dem kalle hverandre inn for retten!
39 Men har dere noe å kreve i andre saker, da skal det bli avgjort i lovlig tingmøte.
40 For vi står endog i fare for å komme under tiltale som opprørere for denne dags skyld, da det ikke er noen grunn som vi kan svare med for dette oppløp.
41 Ved å tale så fikk han forsamlingen til å gå sin vei.
