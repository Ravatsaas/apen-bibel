## Kapittel 9

1 Men Saulus fnyste fremdeles av trusel og mord mot Herrens disipler, og han gikk til ypperstepresten
2 og bad ham om brev til Damaskus, til synagogene der, for at om han fant noen som hørte Guds vei til, både menn og kvinner, han da kunne føre dem bundne til Jerusalem.
3 Men på reisen skjedde det at han kom nær til Damaskus, og med ett strålte et lys fra himmelen om ham,
4 og han falt til jorden og hørte en røst som sa til ham: Saul! Saul! hvorfor forfølger du meg?
5 Han sa: Hvem er du, Herre? Og han svarte: Jeg er Jesus, han som du forfølger.
6 Men stå opp og gå inn i byen, så skal det bli deg sagt hva du har å gjøre!
7 Men mennene som reiste sammen med ham, sto forferdet, for de hørte vel røsten, men så ikke noen.
8 Saulus reiste seg da opp fra jorden; men da han åpnet sine øyne, så han intet; de ledet ham da ved hånden og førte ham inn i Damaskus.
9 Og i tre dager var han uten syn og hverken åt eller drakk.
10 Men det var i Damaskus en disippel ved navn Ananias, og Herren sa til ham i et syn: Ananias! Han svarte: Her er jeg, Herre!
11 Og Herren sa til ham: Stå opp og gå bort i den gate som kalles den rette, og spør i Judas' hus etter en som heter Saulus, fra Tarsus! for se, han beder,
12 og han har i et syn sett en mann ved navn Ananias, som kom inn til ham og la hånden på ham for at han skulle få sitt syn igjen.
13 Men Ananias svarte: Herre! jeg har hørt av mange om denne mann hvor meget ondt han har gjort mot dine hellige i Jerusalem,
14 og her har han makt fra yppersteprestene til å binde alle dem som påkaller ditt navn.
15 Men Herren sa til ham: Gå avsted! for han er meg et utvalgt redskap til å bære mitt navn fram både for hedninger og konger og for Israels barn;
16 for jeg vil vise ham hvor meget han skal lide for mitt navns skyld.
17 Så gikk Ananias avsted og kom inn i huset og la hendene på ham og sa: Saul, bror! Herren har sendt meg, Jesus, han som åpenbarte seg for deg på veien hvor du kom, for at du skal få ditt syn igjen og bli fylt med den Hellige Ånd.
18 Og straks falt det slik som skjell fra hans øyne, og han fikk sitt syn igjen, og han sto opp og ble døpt,
19 og han tok føde til seg og ble styrket. Han ble da noen dager hos disiplene i Damaskus.
20 Og straks forkynte han Jesus i synagogene, at han er Guds Sønn.
21 Og alle som hørte det, ble ute av seg selv av forundring og sa: Er ikke dette han som i Jerusalem utryddet dem som påkaller dette navn? og han var kommet hit for å føre dem bundne til yppersteprestene.
22 Men Saulus ble enn mere styrket, og han målbandt jødene som bodde i Damaskus, idet han beviste at Jesus er Messias.
23 Da nå mange dager var gått, la jødene råd opp om å slå ham ihjel;
24 men Saulus fikk vite at de var etter ham. De voktet også portene dag og natt for å slå ham ihjel;
25 men hans disipler tok ham om natten og slapp ham ut gjennom muren, idet de firte ham ned i en kurv.
26 Da han nå kom til Jerusalem, søkte han å holde seg nær til disiplene; og de fryktet alle for ham, for de trodde ikke at han var noen disippel.
27 Men Barnabas tok seg av ham og førte ham til apostlene, og han fortalte dem hvordan han hadde sett Herren på veien, og at han hadde talt til ham, og hvordan han i Damaskus hadde lært frimodig i Jesu navn.
28 Så gikk han da inn og ut med dem i Jerusalem
29 og lærte frimodig i Herrens navn, og han talte med de gresktalende jøder og innlot seg i ordskifte med dem. De søkte da å slå ham ihjel;
30 men da brødrene fikk det å vite, førte de ham ned til Cesarea, og sendte ham derfra til Tarsus.
31 Menigheten hadde nå fred over hele Judea og Galilea og Samaria; den ble oppbygget og vandret i Herrens frykt, og vokste ved den Hellige Ånds hjelp.
32 Og det hendte seg da Peter dro allesteds omkring, at han også kom ned til de hellige som bodde i Lydda.
33 Der fant han en mann ved navn Æneas, som hadde ligget åtte år til sengs, fordi han var verkbrudden.
34 Og Peter sa til ham: Æneas! Jesus Kristus helbreder deg; stå opp og red selv din seng! Og straks sto han opp,
35 og alle som bodde i Lydda og Saron, så ham, og de omvendte seg til Herren.
36 I Joppe var det en disippelinne ved navn Tabita, det er utlagt: Dorkas*; hun var rik på gode gjerninger og gav mange almisser. / {* en hind.}
37 Men det skjedde i de dager at hun ble syk og døde; de vasket henne da og la henne på en sal.
38 Og da Lydda ligger nær ved Joppe, og disiplene hadde hørt at Peter var der, sendte de to menn til ham og bad: Dryg ikke med å komme hit til oss!
39 Peter sto da opp og gikk med dem, og da han kom dit, førte de ham opp på salen, og alle enkene sto ved hans side og gråt, og viste ham de kjortler og klær som Tabita hadde gjort den tid hun var hos dem.
40 Men Peter befalte alle gå ut, falt på kne og bad, og han vendte seg til liket og sa: Tabita, stå opp! Hun slo øynene opp, og da hun så Peter, satte hun seg opp.
41 Og han rakte henne hånden og reiste henne opp; og han kalte de hellige og enkene inn og stilte henne levende fram for dem.
42 Dette ble vitterlig over hele Joppe, og mange kom til troen på Herren.
43 Deretter ble han en lengere tid i Joppe hos en mann ved navn Simon, en garver.
