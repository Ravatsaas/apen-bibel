## Kapittel 3

1 Men Peter og Johannes gikk sammen opp i templet ved bønnens time, som var den niende.
2 Og det ble båret fram en mann som var vanfør fra mors liv av, og som de daglig la ved den tempeldør som kalles den fagre, for å be dem som gikk inn i templet, om almisse.
3 Da han så Peter og Johannes som ville gå inn i templet, ba han om å få en almisse.
4 Men Peter så skarpt på ham sammen med Johannes og sa: Se på oss!
5 Han gav da akt på dem, for han ventet å få noe av dem.
6 Men Peter sa: Sølv og gull eier jeg ikke; men det jeg har, det gir jeg deg: I Jesu Kristi, nasareerens navn - stå opp og gå!
7 Så grep han ham ved den høyre hånd og reiste ham opp,
8 og straks fikk hans føtter og ankler styrke, og han sprang opp og sto og gikk omkring, og han fulgte med dem inn i templet, og gikk omkring der og sprang og lovet Gud.
9 Og hele folket så ham gå omkring og love Gud,
10 og de kjente ham, de så at han var den som satt der ved den fagre tempeldør for å få almisse, og de ble fulle av forundring og redsel over det som var vederfaret ham.
11 Mens han nå holdt seg nær til Peter og Johannes, strømmet hele folket i forundring sammen om dem ved den buegang som kalles Salomos buegang.
12 Da Peter så dette, svarte han folket: Israelittiske menn! Hvorfor undrer dere dere over dette? eller hvorfor stirrer dere på oss som om vi av vår egen kraft eller gudsfrykt hadde gjort at han går omkring?
13 Abrahams og Isaks og Jakobs Gud, våre fedres Gud, har herliggjort sin tjener Jesus, ham som dere forrådte og fornektet for Pilatus da han dømte at han skulle løslates;
14 men dere fornektet den hellige og rettferdige og ba at en morder måtte gis dere,
15 men livets høvding drepte dere, ham som Gud oppvakte fra de døde, som vi er vidner om.
16 Og ved troen på hans navn har hans navn styrket denne mann som dere ser og kjenner, og troen som virkedes ved ham, har gitt ham denne fulle førlighet for deres alles øyne.
17 Og nå, brødre! jeg vet at dere gjorde det i uvitenhet, slik som deres rådsherrer;
18 men Gud oppfylte på denne måte det som han forut forkynte ved alle profetenes munn, at hans Messias skulle lide.
19 Så fatt da et annet sinn og vend om, for at deres synder må bli utslettet, så husvalelsens tider kan komme fra Herrens åsyn,
20 og han kan sende den for dere utkårede Messias, Jesus,
21 som himmelen skal huse inntil de tider da alt det blir gjenopprettet som Gud har talt om ved sine hellige profeters munn fra eldgamle dager av.
22 Moses har jo sagt: En profet, slik som meg, skal Herren deres Gud oppreise dere av deres brødre; ham skal dere høre i alt det som han taler til dere;
23 og det skal skje: Hver sjel som ikke hører denne profet, skal utryddes av folket.
24 Men også alle profetene fra Samuel av og deretter, så mange som har talt, har også forkynt om disse dager.
25 Dere er barn av profetene og av den pakt som Gud gjorde med våre fedre da han sa til Abraham: Og i din ætt skal alle jordens slekter velsignes.
26 Dere var de første som Gud sendte sin tjener til, da han lot ham fremstå for at han skulle velsigne dere, idet enhver av dere vender seg bort fra sin ondskap.
