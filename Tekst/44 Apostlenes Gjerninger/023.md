## Kapittel 23

1 Da så Paulus fast på rådet og sa: Brødre! med all god samvittighet har jeg ført mitt levnet for Gud inntil denne dag.
2 Ypperstepresten Ananias befalte da dem som sto der, å slå ham på munnen.
3 Da sa Paulus til ham: Gud skal slå deg, du kalkede vegg! Og du sitter her for å dømme meg etter loven, og du bryter loven ved å befale at de skal slå meg?
4 De som sto der, sa da: Skjeller du ut Guds yppersteprest?
5 Og Paulus sa: Jeg visste ikke, brødre, at det var ypperstepresten; det står jo skrevet: Mot en høvding blant ditt folk skal du ikke bruke ukvemsord.
6 Da nå Paulus visste at den ene del av dem var sadduseere og den andre del fariseere, ropte han i rådet: Brødre! jeg er en fariseer, sønn av fariseere; det er for håp og for de dødes oppstandelse at jeg står her for retten.
7 Da han sa dette, ble det strid mellom fariseerne og sadduseerne, og hopen ble innbyrdes uenig.
8 For sadduseerne sier at det ikke er noen oppstandelse, heller ikke noen engel eller ånd; men fariseerne lærer begge deler.
9 Nå ble det da et stort skrik, og noen skriftlærde av fariseernes flokk sto opp og stred skarpt og sa: Vi finner intet ondt hos dette menneske; om det nå var en ånd som talte til ham, eller en engel?
10 Da det nå oppsto stor strid, fryktet den øverste høvedsmann for at Paulus skulle bli slitt i stykker av dem, og han befalte krigsfolket å gå ned og rive ham ut fra dem og føre ham inn i festningen.
11 Men natten etter sto Herren for ham og sa: Vær frimodig! slik som du vitnet om meg i Jerusalem, slik skal du også vitne i Rom.
12 Men da det var blitt dag, la jødene seg sammen mot ham, og forbannet seg på at de hverken ville spise eller drikke før de hadde drept Paulus.
13 Det var mere enn førti som slik sammensvor seg,
14 og de gikk til yppersteprestene og de eldste og sa: Vi har forbannet oss på at vi ikke vil smake mat før vi har drept Paulus;
15 nå må da dere sammen med rådet la den øverste høvedsmann vite at han skal føre ham ned til dere, som om dere nøyere ville prøve hans sak; så holder vi oss ferdige til å drepe ham før han når fram.
16 Men Paulus' søstersønn fikk høre om dette hemmelige råd, og han kom og gikk inn i festningen og fortalte Paulus det.
17 Paulus kalte da en av høvedsmennene til seg og sa: Før denne unge mann til den øverste høvedsmann! for han har noe å melde ham.
18 Han tok ham da med seg og førte ham til den øverste høvedsmann og sier: Fangen Paulus kalte meg til seg og ba meg føre denne unge mann til deg, da han hadde noe å si deg.
19 Den øverste høvedsmann tok ham da ved hånden og gikk til side og spurte: Hva er det du har å melde meg?
20 Han sa da: Jødene er kommet overens om å be deg at du imorgen vil føre Paulus for rådet, som om det ville få nøyere rede på hans sak;
21 du må da ikke la deg overtale av dem; for mere enn førti menn av dem ligger på lur etter ham, og de har forbannet seg på at de hverken vil spise eller drikke før de har drept ham, og nå holder de seg ferdige og venter på at du skal love det.
22 Den øverste høvedsmann lot da den unge mann gå og befalte ham: Du må ikke si til noen at du har latt meg få vite dette.
23 Og han kalte til seg to av høvedsmennene og sa: La to hundre stridsmenn holde seg ferdige til å dra til Cesarea, og sytti hestfolk og to hundre skyttere, fra den tredje time på natten!
24 Og han befalte at de skulle gjøre hester i stand, for at de kunne la Paulus ride på dem og føre ham sikkert fram til landshøvdingen Feliks.
25 Og han skrev et brev med dette innhold:
26 Klaudius Lysias hilser den mektige landshøvding Feliks.
27 Denne mann, som var grepet av jødene og nær ved å bli drept av dem, ham fridde jeg ut; jeg kom til med krigsfolket, etter at jeg hadde fått vite at han var romersk borger;
28 og da jeg ville vite hva det var de hadde å klage på ham, førte jeg ham ned for deres råd.
29 Jeg fant da at de førte klage over ham for noen spørsmål i deres lov, men at det ikke var noe klagemål imot ham som gjorde ham skyldig til død eller fengsel.
30 Men da det nå er blitt meldt meg at de vil gjøre et overfall på mannen, sender jeg ham uten opphold til deg, etter at jeg har pålagt hans anklagere at også de skal fremføre for deg det de har å si.
31 Krigsfolket tok nå Paulus, som det var blitt dem pålagt, og førte ham om natten til Antipatris,
32 og dagen etter lot de hestfolket dra videre med ham og vendte selv tilbake til festningen.
33 De kom da til Cesarea og lot landshøvdingen få brevet, og førte også Paulus fram for ham.
34 Da han hadde lest det og spurt hva land han var fra, og fått vite at han var fra Kilikia, sa han:
35 Jeg skal ta deg i forhør når dine anklagere kommer. Og han befalte at han skulle holdes i varetekt i Herodes' borg.
