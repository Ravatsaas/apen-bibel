## Kapittel 5

1 Men en mann ved navn Ananias og hans hustru Saffira solgte en eiendom,
2 og han stakk til side noe av pengene med sin hustrus vitende, og bar fram en del og la det for apostlenes føtter.
3 Da sa Peter: Ananias! hvorfor har Satan fylt ditt hjerte, så du skulle lyve for den Hellige Ånd og stikke til side noe av pengene for åkeren?
4 Var den ikke din så lenge du hadde den, og var den ikke i din makt da den ble solgt? Hvorfor har du satt deg denne gjerning fore i ditt hjerte? Du har ikke løyet for mennesker, men for Gud.
5 Men da Ananias hørte disse ord, falt han om og oppgav ånden. Og stor frykt kom over alle som hørte det;
6 og de unge menn sto opp og la ham til rette og bar ham ut og begravde ham.
7 Så gikk det omkring tre timer; da trådte hans hustru inn, uten å vite hva som var skjedd.
8 Peter tok da til orde og sa til henne: Si meg: Var det for denne pris dere solgte åkeren? Hun sa: Ja, for denne pris.
9 Da sa Peter til henne: Hvorfor er dere dog blitt enige om å friste Herrens Ånd? Se, deres føtter som har begravet din mann, er for døren, og de skal bære deg ut.
10 Og straks falt hun om for hans føtter og oppgav ånden, og da de unge menn kom inn, fant de henne død; og de bar henne ut og begravde henne hos hennes mann.
11 Og stor frykt kom over hele menigheten og over alle som hørte dette.
12 Men det ble gjort mange tegn og undergjerninger blant folket ved apostlenes hender, og de holdt alle samdrektig til i Salomos buegang.
13 Av de andre vågde ingen å holde seg til dem; men folket priste dem;
14 og dess flere troende ble vunnet for Herren, menn og kvinner i hopetall,
15 så de endog bar de syke ut på gatene og la dem på senger og benker, for at endog bare skyggen av Peter kunne overskygge noen av dem når han kom.
16 Ja, også fra de omliggende byer kom de sammen i mengde til Jerusalem og førte med seg syke og folk som var plaget av urene ånder, og de ble alle helbredet.
17 Da sto ypperstepresten opp og alle de som holdt med ham, det var sadduseernes parti, og de ble fulle av nidkjærhet
18 og la hånd på apostlene og kastet dem i det offentlige fengsel.
19 Men en Herrens engel åpnet om natten fengslets dører og førte dem ut og sa:
20 Gå avsted, og stå fram og tal i templet alle dette livs ord for folket!
21 Da de hørte dette, gikk de mot dagningen inn i templet og lærte. Da nå ypperstepresten og hans følge kom, kalte de sammen rådet og alle Israels barns eldste, og sendte bud til fengslet for å hente dem.
22 Men de tjenere som kom dit, fant dem ikke i fengslet; de kom da tilbake og meldte:
23 Fengslet fant vi pålitelig lukket, og vaktmennene sto ved døren; men da vi lukket opp, fant vi ingen der inne.
24 Da høvedsmannen for tempelvakten og yppersteprestene hørte disse ord, visste de ikke hva de skulle tenke om dem, og hva dette skulle bli til.
25 Da kom det en og meldte dem: Se, de menn som dere kastet i fengsel, står i templet og lærer folket.
26 Da gikk høvedsmannen avsted med tjenerne og hentet dem, dog ikke med vold; for de fryktet for folket, at de skulle bli steinet.
27 Og da de hadde hentet dem, stilte de dem for rådet, og ypperstepresten spurte dem og sa:
28 Vi befalte dere strengt at dere ikke skulle lære i dette navn, og nå har dere fylt Jerusalem med deres lære og vil føre dette menneskes blod over oss!
29 Da svarte Peter og apostlene: En skal lyde Gud mere enn mennesker.
30 Våre fedres Gud oppvakte Jesus, som dere drepte ved å henge ham på et tre;
31 ham opphøyet Gud ved sin høyre hånd til høvding og frelser, for å gi Israel omvendelse og syndenes tilgivelse.
32 Og vi er hans vitner om disse ting, og likeså den Hellige Ånd, som Gud gav dem som lyder ham.
33 Da de hørte dette, skar det dem i hjertet, og de la råd opp om å slå dem ihjel.
34 Men det sto opp en fariseer i rådet ved navn Gamaliel, en lovlærer som var høyt aktet av hele folket, og han befalte å føre mennene ut et øyeblikk,
35 og han sa til dem: Israelittiske menn! Se dere vel for hva dere gjør med disse mennesker!
36 For en tid siden to Teudas fram, som sa seg å være noe, og omkring fire hundre menn slo seg sammen med ham; han ble drept, og alle de som lød ham, spredtes og ble til intet.
37 Etter ham sto Judas fram fra Galilea i skatteutskrivningens dager og forførte folket til å følge seg; også han omkom, og alle de som lød ham, ble spredt.
38 Og nå sier jeg dere: Hold dere fra disse menn og la dem være i fred! for er dette råd eller dette verk av mennesker, da skal det gå til grunne,
39 men er det av Gud, vil dere ikke kunne ødelegge dem. Vokt dere at dere ikke må finnes stridende mot Gud!
40 De lød ham da, og kalte apostlene inn igjen og lot dem hudstryke, og befalte dem at de ikke skulle tale i Jesu navn, og så lot de dem gå.
41 Så gikk de da bort fra rådet, glade over at de var aktet verdige til å vanæres for det navns skyld;
42 og de holdt ikke opp med å lære hver dag i templet og hjemme og å forkynne evangeliet om Kristus Jesus.
