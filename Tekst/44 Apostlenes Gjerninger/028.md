## Kapittel 28

1 Da vi nå hadde berget oss, fikk vi vite at øen hette Malta.
2 De innfødte viste ikke liten menneskekjærlighet mot oss; de tente opp en ild og tok seg av oss alle sammen, da det hadde begynt å regne og var koldt.
3 Men da Paulus sanket sammen en hop tørre kvister og kastet dem på ilden, krøp en orm ut på grunn av heten og bet seg fast i hans hånd.
4 Da nå de innfødte så ormen henge fra hånden hans, sa de til hverandre: Dette menneske må være en morder, som den hevnende rettferdigheten ikke gir lov til å leve, selv om han ble berget fra havet.
5 Han ristet da dyret av seg inn i ilden, og hadde intet mén av det;
6 men de ventet på at han skulle hovne eller falle død om med det samme. Da de nå ventet lenge, og så at han ikke hadde noe ondt av det, kom de på andre tanker, og sa at han var en gud.
7 Men nær ved dette sted hadde den første mann på øen, ved navn Publius, en gård; han tok imot oss og viste oss vennlig gjestfrihet i tre dager.
8 Og det traff seg så at Publius' far lå meget syk av feber og blodgang; Paulus gikk da inn til ham og ba og la hendene på ham og helbredet ham.
9 Men da dette hadde hendt, kom også de andre der på øen som hadde sykdommer, og ble helbredet.
10 De viste oss også stor ære, og da vi fór derfra, førte de ombord i skipet det vi kunne ha bruk for.
11 Da nå tre måneder var gått, fór vi derfra på et skip fra Aleksandria som hadde hatt vinterleie ved øen og hadde tvillingene til merke;
12 og vi løp inn til Syrakus og ble der i tre dager;
13 og etter at vi derfra hadde seilt rundt kysten, kom vi til Regium. Dagen etter ble det sønnenvind, så vi etter to dagers fart kom til Puteoli.
14 Der fant vi brødre, og de ba oss bli syv dager hos dem; og så kom vi til Rom.
15 Og da brødrene der fikk høre om oss, gikk de oss i møte derfra til Forum Appii og Tres Tabernæ; da Paulus så dem, takket han Gud og fattet mot.
16 Da vi nå var kommet til Rom, overgav høvedsmannen fangene til høvdingen for livvakten; men Paulus fikk lov til å bo for seg selv sammen med den stridsmann som holdt vakt over ham.
17 Og da tre dager var gått, skjedde det at han kalte sammen de første menn blant jødene der i byen, og da de var kommet sammen, sa han til dem: Mine brødre! jeg som ikke har gjort noe imot vårt folk eller våre fedres skikker, ble fra Jerusalem av overgitt som fange i romernes hender;
18 da de hadde forhørt meg, ville de late meg løs, fordi det ikke var noen døds-sak mot meg.
19 Men da jødene satte seg imot det, ble jeg nødt til å innanke min sak for keiseren, men ikke som om jeg hadde noe klagemål imot mitt folk.
20 Av denne årsak har jeg da bedt dere hit for å få se dere og tale med dere; for det er for Israels håps skyld jeg bærer denne lenke.
21 De sa da til ham: Hverken har vi fått noe brev om deg fra Judea, heller ikke er noen av brødrene kommet og har meldt eller sagt noe ondt om deg.
22 Men vi vil gjerne få høre av deg hva du mener; for om denne sekt er det oss vitterlig at den allesteds finner motsigelse.
23 Etter at de da hadde avtalt en dag med ham, kom de i større mengde til ham i hans herberge; han la da ut for dem, idet han vitnet om Guds rike og søkte å overbevise dem om Jesus ut av Mose lov og profetene, fra årle morgen til kveld silde.
24 Og noen ble overbevist ved det han sa, men andre var vantro.
25 De gikk da fra hverandre i uenighet, idet Paulus sa det ene ord: Rettelig talte den Hellige Ånd ved profeten Jesaja til deres fedre da han sa:
26 Gå til dette folk og si: Dere skal høre og høre og ikke forstå, og se og se og ikke skjelne;
27 for dette folks hjerte er sløvet, og med ørene hører de tungt, og sine øyne lukker de, for at de ikke skal se med øynene og høre med ørene og forstå med hjertet og omvende seg, så jeg kunne få lege dem.
28 Så være det dere da vitterlig at denne Guds frelse er blitt utsendt til hedningene; hos dem skal den også finne øre.
29 Og da han hadde sagt dette, gikk jødene bort og hadde et skarpt ordskifte innbyrdes.
30 Han ble da to fulle år i sitt leide herberge, og tok imot alle som kom til ham,
31 og han forkynte Guds rike og lærte om den Herre Jesus med all frimodighet, uten hindring.
