## Kapittel 12

1 På denne tid la kong Herodes hånd på noen av menigheten og mishandlet dem.
2 Jakob, Johannes' bror, avlivet han med sverd,
3 og da han så at det var jødene til behag, grep han dessuten også Peter - det var de usyrede brøds dager -
4 og da han hadde grepet ham, kastet han ham i fengsel, og overlot til fire vaktskifter av stridsmenn, hvert på fire mann, å passe på ham, da han etter påsken ville føre ham fram for folket.
5 Så holdt de da vakt over Peter i fengslet; men det ble gjort inderlig bønn til Gud for ham av menigheten.
6 Da nå Herodes skulle til å føre ham fram, sov Peter den natt mellom to stridsmenn, bundet med to lenker, og vaktmenn utenfor døren passet på fengslet.
7 Og se, en Herrens engel sto der, og et lys skinte i fangerommet, og han støtte Peter i siden og vekket ham opp og sa: Skynd deg og stå opp! Og lenkene falt av hans hender.
8 Og engelen sa til ham: Bind opp om deg og knyt dine sko på deg! Han gjorde så. Og han sier til ham: Kast din kappe om deg, og følg meg!
9 Han gikk da ut og fulgte ham, og han forsto ikke at det som engelen gjorde, var virkelig, han trodde han så et syn.
10 De gikk da gjennom den første vakt og den annen, og kom til den jernport som førte ut til byen; den åpnet seg for dem av seg selv, og de trådte ut og gikk en gate fram, og straks skiltes engelen fra ham.
11 Da kom Peter til seg selv og sa: Nå vet jeg for visst at Herren har utsendt sin engel og fridd meg ut av Herodes' hånd og av alt det som jødefolket hadde ventet på.
12 Da han nå hadde sanset seg, gikk han bort til det hus som eides av Maria, mor til Johannes som kaltes med tilnavn Markus; der var mange samlet og holdt bønn.
13 Og da han banket på porten, kom det en tjenestepike ved navn Rode ut for å høre etter,
14 og da hun kjente Peters røst, ble hun så glad at hun ikke åpnet porten, men løp inn og fortalte at Peter sto utenfor
15 De sa til henne: Du er fra sans og samling. Men hun forsikret at det var slik. Da sa de: Det er hans engel.
16 Men Peter ble ved å banke på, de lukket da opp og så ham, og de ble forferdet.
17 Han vinket da til dem med hånden at de skulle tie stille, og han fortalte dem hvordan Herren hadde ført ham ut av fengslet, og sa: Fortell dette til Jakob og brødrene! Så gikk han bort og dro til et annet sted.
18 Da det nå ble dag, var det ikke lite oppstyr blant stridsmennene; de undret seg over hva det vel var blitt av Peter.
19 Herodes lot lete etter ham, men fant ham ikke; han tok da vaktmennene i forhør og befalte at de skulle føres bort; og han dro ned fra Judea til Cesarea og oppholdt seg der.
20 Han var meget forbitret på tyrierne og sidonierne; men de enedes om å trede fram for ham, og etter at de hadde fått Blastus, kongens kammerherre, på sin side, bad de om fred, fordi deres land hadde sin næring fra kongens.
21 På en fastsatt dag kledde da Herodes seg i kongelig skrud og satte seg på sin trone og holdt en tale til dem,
22 og folket ropte til ham: Dette er Guds røst, og ikke et menneskes.
23 Straks slo en Herrens engel ham, fordi han ikke gav Gud æren, og han ble fortært av ormer og oppgav ånden.
24 Men Guds ord hadde fremgang og utbredte seg.
25 Og Barnabas og Saulus vendte tilbake fra Jerusalem etter at de hadde fullført sin tjeneste, og de tok med seg derfra Johannes som kaltes med tilnavn Markus.
