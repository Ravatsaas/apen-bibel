## Kapittel 7

1 Ypperstepresten sa da: Er dette sant?
2 Han svarte: Brødre og fedre! Hør på meg: Herlighetens Gud åpenbarte seg for vår far Abraham mens han var i Mesopotamia, før han hadde bosatt seg i Karan,
3 og sa til ham: Dra ut fra ditt land og fra din slekt, og gå til det land som jeg vil vise deg!
4 Så dro han ut fra kaldeernes land og bosatte seg i Karan. Og derfra lot Gud ham etter farens død flytte til dette land som dere nå bor i;
5 men han gav ham ikke arvelodd der, enn ikke en fotsbredd; og han lovte å gi ham det til eie, og hans ætt etter ham, enda han ikke hadde barn.
6 Og Gud talte slik: Hans ætt skal bo i utlendighet i et fremmed land, og de skal holde den som slaver og mishandle den i fire hundre år;
7 og det folk som de skal slave under, vil jeg dømme, sa Gud, og deretter skal de dra ut derfra og tjene meg på dette sted.
8 Og han gav ham omskjærelsens pakt; og så fikk han sønnen Isak, og omskar ham på den åttende dag, og Isak fikk sønnen Jakob, og Jakob ble far til de tolv patriarker.
9 Og patriarkene bar avind mot Josef og solgte ham til Egypt; og Gud var med ham
10 og fridde ham ut av alle hans trengsler, og gav ham nåde og visdom for Faraos, egypterkongens øyne; og han satte ham til høvding over Egypt og hele sitt hus.
11 Så kom det hungersnød over hele Egypt og Kana'an, og stor trengsel, og våre fedre fant ikke føde.
12 Men da Jakob fikk høre at det var korn i Egypt, sendte han våre fedre dit første gang;
13 og annen gang ble Josef gjenkjent av sine brødre, og Josefs byrd kom til Faraos kunnskap.
14 Da sendte Josef bud og kalte til seg sin far Jakob og hele sin slekt, fem og sytti sjeler.
15 Så dro Jakob ned til Egypt, og han døde, han og våre fedre,
16 og de ble ført til Sikem og lagt i den grav som Abraham kjøpte for en kjøpesum i sølv av Hemors barn i Sikem.
17 Etter som nå tiden nærmet seg da det løfte skulle oppfylles som Gud hadde gitt Abraham, tok folket til og ble mannsterkt i Egypt,
18 inntil det sto fram en annen konge over Egypt, som ikke kjente Josef;
19 han fór med svik mot vårt folk, og ved mishandling tvang han våre fedre til å sette sine nyfødte barn ut, så de ikke skulle holdes i live.
20 På den tid ble Moses født, og han var fager for Gud; han ble i tre måneder fostret i sin fars hus,
21 og da han var blitt utsatt, tok Faraos datter ham opp, og fostret ham og tok ham i sønns sted.
22 Og Moses ble opplært i all egypternes visdom, og han var mektig i ord og gjerninger.
23 Men da han var blitt førti år gammel, fikk han i sinne å se til sine brødre, Israels barn,
24 og da han så en lide urett, kom han ham til hjelp og hevnet den som ble mishandlet, og slo egypteren ihjel.
25 Han tenkte da at hans brødre skulle forstå at Gud gav dem frelse ved hans hånd; men de forsto det ikke.
26 Den neste dag kom han til dem mens de trettet, og han formante dem til å holde fred, han sa: Dere menn! Dere er brødre; hvorfor gjør dere hverandre urett?
27 Men han som gjorde sin neste urett, støtte ham fra seg og sa: Hvem har satt deg til høvding og dommer over oss?
28 Vil du kanskje slå meg ihjel, som du igår slo ihjel egypteren?
29 Men Moses flyktet for dette ords skyld, og ble en utlending i Midians land og fikk der to sønner.
30 Og da førti år var til ende, åpenbarte en engel seg for ham i berget Sinais ørken i en brennende tornebusk.
31 Da Moses så det, undret han seg over synet; men da han gikk bort for å se på det, kom en røst fra Herren:
32 Jeg er dine fedres Gud, Abrahams og Isaks og Jakobs Gud. Men Moses skalv av redsel, og vågde ikke å se på det.
33 Og Herren sa til ham: Løs skoene av dine føtter! for det sted du står på, er hellig jord.
34 Jeg har grant sett hvor mitt folk blir mishandlet i Egypt, og deres sukk har jeg hørt, og jeg er steget ned for å utfri dem. Og nå, kom, la meg sende deg til Egypt!
35 Denne Moses som de fornektet, idet de sa: Hvem har satt deg til høvding og dommer? ham sendte Gud til å være både høvding og redningsmann ved den engels hånd som åpenbarte seg for ham i tornebusken.
36 Han var den som førte dem ut, idet han gjorde undergjerninger og tegn i Egypt og i det Røde Hav og i ørkenen i førti år.
37 Han er den Moses som sa til Israels barn: En profet, slik som meg, skal Gud oppreise dere av deres brødre.
38 Han er den som i menigheten i ørkenen var med den engel som talte til ham på Sinai berg, og med våre fedre, han som mottok levende ord for å gi oss dem.
39 Ham ville våre fedre ikke være lydige, de støtte ham fra seg, og vendte seg i sitt hjerte til Egypt, og de sa til Aron:
40 Gjør oss guder som kan dra foran oss! for denne Moses som førte oss ut av Egypt vi vet ikke hva det er blitt av ham.
41 Og de gjorde en kalv i hine dager og bar fram offer til avgudsbilledet, og de gledet seg over sine henders verk.
42 Men Gud vendte seg bort, og overgav dem til å dyrke himmelens hær, som skrevet er i profetenes bok: Israels hus! gav dere meg vel slaktoffer og andre offer i førti år i ørkenen?
43 Nei, dere bar med dere Moloks telt og guden Remfans stjerne, de billeder som dere gjorde for å tilbede dem, og jeg vil flytte dere bort hinsides Babylon.
44 Våre fedre hadde i ørkenen vidnesbyrdets telt, slik som den som talte til Moses, befalte ham å gjøre det etter det forbillede han hadde sett;
45 dette tok våre fedre i arv, og førte det med Josva inn i de hedningers eiendomsland som Gud drev bort for våre fedre, inntil Davids dager.
46 Han fant nåde hos Gud, og bad om at han måtte finne et bosted for Jakobs Gud.
47 Men Salomo bygget ham et hus.
48 Men den Høyeste bor ikke i hus som er gjort med hender, slik som profeten sier:
49 Himmelen er min trone, og jorden en skammel for mine føtter; hva hus vil dere bygge meg, sier Herren, eller hvor er det sted jeg skal hvile på?
50 Har ikke min hånd gjort alt dette?
51 Dere hårde halser og uomskårne på hjerte og ører! Dere står alltid den Hellige Ånd imot, som deres fedre, slik også dere.
52 Hvem av profetene forfulgte ikke deres fedre? De drepte dem som forut forkynte at den rettferdige skulle komme, han som dere nå har forrådt og myrdet,
53 Dere som mottok loven gitt ved engler og ikke har holdt den!
54 Men da de hørte dette, stakk det dem i deres hjerter, og de skar tenner mot ham.
55 Men han var full av den Hellige Ånd og skuet ufravendt opp mot himmelen, og han så Guds herlighet, og Jesus stå ved Guds høyre hånd,
56 og han sa: Nå ser jeg himlene åpne, og Menneskesønnen stå ved Guds høyre hånd!
57 Da skrek de med høy røst og holdt for sine ører, og stormet alle som en inn på ham
58 og drev ham ut av byen og stenet ham; og vidnene la sine klær av seg ved en ung manns føtter som hette Saulus.
59 Og de stenet Stefanus, mens han bad og sa: Herre Jesus, ta imot min ånd!
60 Og han falt på kne og ropte med høy røst: Herre, tilregn dem ikke denne synd! Og som han hadde sagt dette, sov han inn.
