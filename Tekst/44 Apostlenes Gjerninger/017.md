## Kapittel 17

### Opprør i Tessalonika
1 Etter at de hadde reist igjennom Amfipolis og Apollonia kom de til Tessalonika, hvor jødene hadde en synagoge.
2 Paulus gikk inn til dem slik han pleide. På tre sabbatsdager holdt han samtale med dem om skriftene,
3 og la ut og forklarte at Messias skulle lide og stå opp fra de døde. «Dette er Messias», sa han, «Denne Jesus som jeg forkynner for dere.»
4 Noen av dem lot seg overbevise og holdt seg til Paulus og Silas. Det samme gjorde en stor mengde av de grekere som dyrket Gud, og ikke få av de prominente kvinnene.
5 Men jødene ble nidkjære og tok med seg noen onde mennesker, noen dagdrivere, og gjorde et oppløp og satte byen i opprør. Og de trengte fram imot Jasons hus og prøvde å få dem ut til folket.
6 Da de ikke fant dem slepte de Jason og noen brødre fram for by-dommerne og ropte: «Disse som oppvigler hele verden har kommet hit også,
7 og Jason har tatt imot dem. De gjør alle stikk imot keiserens bud og sier at det er en annen konge. En som heter Jesus.»
8 Da folket og by-dommerne hørte dette ble de forferdet,
9 men etter at de hadde latt Jason og de andre garantere for dem løslot de dem.

### Godvilje i Berøa
10 Samme natt sendte brødrene både Paulus og Silas avsted til Berøa. Da de kom dit gikk de til jødenes synagoge.
11 Disse jødene var av et edlere sinn enn de i Tessalonika; de tok imot ordet med all godvilje, og gransket daglig i skriftene for å se om det som det ble fortalt dem stemte.
12 Mange av dem kom da til troen, og ikke få av de prominente grekerne, både kvinner og menn.
13 Men da jødene i Tessalonika fikk vite at Paulus også forkynte Guds ord i Berøa, kom de dit og oppegget folket der også.
14 Da sendte brødrene Paulus straks avsted mot kysten, mens Silas og Timoteus ble værende igjen.

### Avgudsdyrkelse i Aten
15 De som fulgte med Paulus førte ham til Aten, og reiste derifra med bud til Silas og Timoteus at de skulle komme til ham så snart som mulig.
16 Mens Paulus ventet på dem i Aten ble han provosert i sin ånd når han så at byen var full av avgudsbilder.
17 Han holdt samtaler i synagogen med jødene og de som dyrket Gud, og på torget hver dag med de han traff på.
18 Noen av de epikureiske og stoiske filosofene begynte også å diskutere med ham. Noen sa «hva er det denne pratmakeren sier?», mens andre sa «Han later til å forkynne utenlandske guder.» Det var fordi han forkynte evangeliet om Jesus og gjenoppstandelsen.

19 Så tok de ham i hånden og ledet ham opp på Areopagus, og sa: «Kan vi få vite hva dette er for en ny lære som du forkynner?
20 for det er underlige ting du forteller oss; og vi ønsker å få vite hva det betyr.»
21 Alle atenerne og utlendingene som bodde der gjorde ikke annet enn å fortelle eller høre nytt.

### Paulus' tale på Areopagus
22 Så sto Paulus fram midt på Areopagus og sa: «Atenske menn! Jeg ser at dere på alle måter er ivrige i deres gudsfrykt.
23 For da jeg gikk omkring og så på helligdommene deres fant jeg også et alter med innskriften ‘Til en ukjent Gud‘. Det som dere dyrker uten å kjenne, er det jeg forkynner for dere.
24 Gud, han som gjorde verden og alt som er i den, han som er herre over himmel og jord, han bor ikke i templer gjort med hender.
25 Han tjenes ikke av menneskelige hender heller, som om han trengte til noe, for det er han selv som gir liv og ånde og alt til alle.
26 Han lot alle folkeslagene av samme blod bo over hele jorden, og fastsatte tidsaldre for dem og grenser mellom bostededene deres,
27 for at de skulle lete etter Gud, om de kunne føle seg fram til ham, selv om han ikke er langt borte fra en eneste en av oss.

28 For det er i ham vi lever og beveger oss og er til, slik også noen av deres egne poeter har sagt: ‘For vi er også hans slekt‘.
29 Siden vi er Guds slekt må vi ikke tro at guddommen ligner et bilde av gull eller sølv eller stein, formet av menneskelig kunst og tanke.
30 Etter at Gud har båret over med uvitenhetens tidsalder, befaler han nå menneskene overalt å omvende seg.
31 For han har fastsatt en dag da han skal dømme verden med rettferdighet ved en mann som han har bestemt til det, etter at han har gitt fullgodt bevis for alle ved å reise ham opp fra de døde.»

32 Da de hørte om dødes oppstandelse var det noen som spottet, mens andre sa: «Vi vil høre om dette igjen fra deg.»
33 Så gikk Paulus bort fra dem.
34 Men noen menn holdt seg til ham og kom til troen. Blant dem Dionysius — en av Areopagus-dommerne — og en kvinne ved navn Damaris, såvel som noen andre.
