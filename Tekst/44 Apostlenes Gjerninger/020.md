## Kapittel 20

1 Da nå oppstyret hadde lagt seg, kalte Paulus disiplene til seg og for mante dem og befalte dem farvel; så dro han avsted for å fare til Makedonia.
2 Etter at han nå hadde reist gjennom disse landskaper og hadde formant dem med mange ord, kom han til Grekenland;
3 der ble han i tre måneder, og fordi jødene lurte på ham da han var i ferd med å seile til Syria, satte han seg fore å vende tilbake gjennom Makedonia.
4 Han hadde da følge til Asia av Sopater, Pyrrus' sønn, fra Berøa, og blant tessalonikerne av Aristarkus og Sekundus, og av Gajus fra Derbe og Timoteus, og av Tykikus og Trofimus fra Asia.
5 Disse dro i forveien og bidde på oss i Troas;
6 men vi seilte ut fra Filippi etter de usyrede brøds dager, og kom fem dager etter til dem i Troas; der ble vi i syv dager.
7 På den første dag i uken var vi samlet for å bryte brødet; Paulus holdt da samtaler med dem, for han skulle fare derfra den neste dag, og han dro sin tale ut like til midt på natten.
8 Det var mange lamper i salen hvor vi var samlet.
9 Men en ung mann ved navn Eutykus satt i vinduet og var falt i dyp søvn, da Paulus talte med dem i lang tid, og i søvne styrtet han ut og falt ned fra tredje stokkverk, Og ble tatt død opp.
10 Men Paulus gikk ned og kastet seg over ham og favnet ham og sa: Vær ikke urolige! hans sjel er i ham.
11 Så gikk han opp igjen og brøt brødet og spiste av det; og etter at han hadde talt lenge med dem, like til daggry, dro han avsted.
12 De førte da gutten levende bort og ble høylig trøstet.
13 Vi hadde imens gått ombord i skipet og seilte til Assus, hvor vi skulle ta Paulus ombord; for det hadde han pålagt oss; selv ville han gå til fots.
14 Da han nå møtte oss i Assus, tok vi ham ombord, og kom til Mitylene,
15 Og derfra seilte vi videre og kom den neste dag bent ut for Kios; annen dag gikk vi innom Samos og lå over i Trogillium, og kom dagen etter til Milet.
16 For Paulus hadde satt seg fore å seile Efesus forbi, så han ikke skulle bli heftet i Asia; for han hastet for å nå fram til Jerusalem til pinsedag, om det var ham mulig.
17 Fra Milet sendte han da bud til Efesus og kalte menighetens eldste til seg.
18 Da de var kommet til ham, sa han til dem: Dere vet hvordan min ferd iblant dere var hele tiden fra den første dag jeg kom til Asia,
19 at jeg tjente Herren med all ydmykhet og under tårer og prøvelser som jeg måtte utstå ved jødenes etterstrebelser;
20 hvordan jeg ikke holdt tilbake noe av det som kunne være dere til gagn, men forkynte dere det og lærte dere det offentlig og i husene,
21 idet jeg vitnet både for jøder og for grekere om omvendelsen til Gud og troen på vår Herre Jesus Kristus.
22 Og nå se, bundet av Ånden drar jeg til Jerusalem, og vet ikke hva som skal møte meg der,
23 men bare at den Hellige Ånd i by etter by vitner for meg og sier at bånd og trengsler venter meg.
24 Men for meg selv akter jeg ikke mitt liv et ord verdt, når jeg bare kan fullende mitt løp og den tjeneste som jeg fikk av den Herre Jesus: å vitne om Guds nådes evangelium.
25 Og nå, se, jeg vet at dere aldri mere skal se mitt åsyn, alle dere som jeg gikk omkring iblant og forkynte riket.
26 Derfor vitner jeg for dere på denne dag at jeg er ren for alles blod;
27 for jeg holdt ikke noe tilbake, men forkynte dere hele Guds råd.
28 Så gi da akt på dere selv, og på hele den flokk som den Hellige Ånd satte dere til tilsynsmenn i, for å vokte Guds menighet, som han vant seg ved sitt eget blod!
29 Jeg vet at etter min bortgang skal det komme glupende ulver inn blant dere, som ikke skåner flokken;
30 ja, blant dere selv skal det fremstå menn som fører forvendt tale for å lokke disiplene etter seg.
31 Våk derfor, og kom i hu at jeg i tre år ikke holdt opp, hverken natt eller dag, å formane hver eneste en med tårer!
32 Og nå overgir jeg dere til Gud og hans nådes ord, han som er mektig til å bygge dere opp og gi dere arvelodd blant alle dem som er blitt helliget.
33 Jeg attrådde ikke sølv eller gull eller klær av noen;
34 Dere vet selv at det jeg selv trengte, og de som var med meg, det har disse hender arbeidet for.
35 I alle deler viste jeg dere at slik bør vi ved strevsomt arbeid ta oss av de skrøpelige og komme den Herre Jesu ord i hu, som han selv har sagt: Det er saligere å gi enn å ta.
36 Da han hadde sagt dette, falt han på kne og ba sammen med dem alle.
37 De brast da alle i sterk gråt, og de falt Paulus om halsen og kysset ham;
38 men mest sørget de over det ord han hadde sagt, at de aldri mere skulle se hans åsyn. Deretter fulgte de ham til skipet.
