## Kapittel 26

1 Agrippa sa da til Paulus: Du har lov til å tale om deg selv. Da strakte Paulus sin hånd ut og sa til sitt forsvar:
2 Mot alt det som jøder anklager meg for, kong Agrippa, akter jeg meg lykkelig at jeg idag skal forsvare meg for deg,
3 for du kjenner best alle skikker og spørsmål iblant jødene; derfor ber jeg deg at du vil høre tålmodig på meg.
4 Mitt liv fra ungdommen av, som jeg fra første stund har levd iblant mitt folk og i Jerusalem, kjenner alle jøder,
5 da de forut vet om meg, like fra først av, om de bare vil komme fram med sitt vitnesbyrd, at jeg levde etter det strengeste parti av vår gudsdyrkelse, som fariseer.
6 Og nå står jeg her og skal dømmes for håp på det løfte som av Gud er gitt fedrene,
7 det som vårt tolvstamme-folk under uavlatelig gudstjeneste natt og dag håper å vinne fram til; for dette håp tiltales jeg av jøder, konge!
8 Hvorfor aktes det for utrolig iblant dere at Gud vekker opp døde?
9 Jeg for min del trodde nå at jeg burde gjøre meget imot Jesu, nasareerens navn;
10 det gjorde jeg også i Jerusalem, og både kastet jeg mange av de hellige i fengsel, etter at jeg hadde fått fullmakt av yppersteprestene, og når de skulle slåes ihjel, gav jeg min stemme til det,
11 og omkring i alle synagogene tvang jeg dem ofte ved straff til å spotte, og jeg raste enn mere mot dem og forfulgte dem like til de utenlandske byer.
12 Under dette dro jeg da også til Damaskus med makt og myndighet fra yppersteprestene;
13 og midt på dagen så jeg på veien, konge, et lys fra himmelen, klarere enn solen, stråle omkring meg og dem som reiste med meg,
14 og da vi alle falt til jorden, hørte jeg en røst si til meg på det hebraiske mål: Saul! Saul! hvorfor forfølger du meg? det blir hårdt for deg å stampe mot brodden.
15 Jeg sa da: Hvem er du, Herre? Og Herren sa: Jeg er Jesus, han som du forfølger.
16 Men reis deg opp og stå på dine føtter! for derfor åpenbarte jeg meg for deg: for å utkåre deg til tjener og vitne både om det som du har sett, og om det for hvis skyld jeg vil åpenbare meg for deg,
17 idet jeg frir deg ut fra folket og hedningene, som jeg sender deg til
18 for å åpne deres øyne, så de kan vende seg fra mørke til lys og fra Satans makt til Gud, for at de kan få syndenes tilgivelse og arvelodd blant dem som er helliget ved troen på meg.
19 Derfor, kong Agrippa, ble jeg ikke ulydig mot det himmelske syn;
20 men både for dem i Damaskus først og for Jerusalem og i hele Judeas land og for hedningene forkynte jeg at de skulle omvende seg og komme tilbake til Gud og gjøre gjerninger som er omvendelsen verdige.
21 For disse tings skyld grep noen jøder meg i templet og søkte å slå meg ihjel.
22 Så har jeg da fått hjelp fra Gud og står til denne dag og vitner både for liten og for stor, idet jeg ikke sier noe annet enn hva profetene og Moses har sagt skulle skje:
23 at Messias skulle lide, og at han som den første av de dødes oppstandelse skulle forkynne lys for folket og for hedningene.
24 Men da han forsvarte seg slik, sier Festus med høy røst: Du er vanvittig, Paulus! din store lærdom driver deg til vanvidd.
25 Men han sier: Jeg er ikke vanvittig, mektigste Festus! men jeg taler sanne og sindige ord.
26 For kongen kjenner til disse ting, og til ham taler jeg også frimodig; for jeg kan ikke tro at noe av dette er ukjent for ham; dette er jo ikke skjedd i en avkrok.
27 Tror du, kong Agrippa, profetene? Jeg vet at du tror.
28 Men Agrippa sa til Paulus: Det mangler lite i at du overtaler meg til å bli en kristen.
29 Paulus sa da: Jeg ville ønske til Gud, enten det mangler lite eller meget, at ikke alene du, men også alle som hører meg idag, måtte bli slik som jeg er, bare uten disse lenker.
30 Da sto kongen opp, og landshøvdingen og Berenike og de som satt der med dem,
31 og de gikk til side og talte med hverandre og sa: Denne mann gjør ikke noe som fortjener død eller lenker.
32 Og Agrippa sa til Festus: Denne mann kunne være løslatt, om han ikke hadde innanket sin sak for keiseren.
