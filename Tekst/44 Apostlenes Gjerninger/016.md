## Kapittel 16

1 Han kom da til Derbe og Lystra, og se, der var en disippel ved navn Timoteus, sønn av en jødisk kvinne som hadde tatt ved troen, og av en gresk far;
2 han hadde godt lov av brødrene i Lystra og Ikonium.
3 Ham ville Paulus ha med seg på reisen, og han tok og omskar ham for de jøders skyld som var på de steder; for de visste alle at hans far var greker.
4 Etter som de nå dro fra by til by, påla de brødrene å holde de bud som var vedtatt av apostlene og de eldste i Jerusalem.
5 Så ble da menighetene styrket i troen, og vokste i tall for hver dag.
6 De dro nå igjennom Frygia og det galatiske land, fordi de ble hindret av den Hellige Ånd fra å tale ordet i Asia;
7 og da de var kommet bortimot Mysia, prøvde de på å fare til Bitynia, men Jesu Ånd gav dem ikke lov;
8 så dro de da utenom Mysia og dro ned til Troas.
9 Og et syn viste seg om natten for Paulus: Det sto en mann fra Makedonia og ba ham og sa: Kom over til Makedonia og hjelp oss!
10 Da han hadde sett synet, søkte vi straks å dra over til Makedonia; vi kunne skjønne at Herren hadde kalt oss til å forkynne evangeliet for dem.
11 Vi seilte da ut fra Troas og styrte rett fram til Samotrake, og den neste dag til Neapolis,
12 og derfra til Filippi, som er den første by i den del av Makedonia og en romersk koloni; der i byen ble vi da en tid.
13 På sabbatsdagen gikk vi utenfor porten, til en elv hvor de pleide å samles til bønn, og vi satte oss der og talte til de kvinner som var kommet sammen.
14 Og der var en kvinne ved navn Lydia, en purpur-kremmerske fra byen Tyatira, som dyrket Gud etter jødenes tro; hun hørte på, og Herren åpnet hennes hjerte, så hun gav akt på det som ble talt av Paulus.
15 Da nå hun og hennes hus var blitt døpt, ba hun oss og sa: Så sant dere holder meg for å være en som tror på Herren, så kom inn i mitt hus og ta opphold der! Og hun nødde oss.
16 Men det skjedde engang vi dro ut til bedestedet, at vi møtte en slavekvinne som hadde en spådomsånd, og som hjalp sine herrer til stor inntekt ved å spå.
17 Hun fulgte etter Paulus og oss og ropte: Disse mennesker er den høyeste Guds tjenere, som forkynner dere frelsens vei.
18 Dette gjorde hun i mange dager. Da harmedes Paulus og vendte seg om og sa til ånden: Jeg befaler deg i Jesu Kristi navn å fare ut av henne! Og den fór ut i samme stund.
19 Men da hennes herrer så at deres håp om inntekt var ute, tok de fatt på Paulus og Silas og slepte dem avsted til torvet for å stille dem for retten,
20 og de førte dem fram for styresmennene og sa: Disse mennesker forstyrrer rent vår by; de er jøder,
21 og forkynner skikker som vi ikke har lov til å ta imot eller leve etter, vi som er romere.
22 Folket reiste seg også imot dem; styresmennene rev da klærne av dem og lot dem hudstryke,
23 og da de hadde gitt dem mange slag, kastet de dem i fengsel, og befalte fangevokteren å passe godt på dem.
24 Da han hadde fått dette bud, kastet han dem i det innerste fangerom og satte deres føtter fast i stokken.
25 Men ved midnattstid holdt Paulus og Silas bønn og sang lovsanger til Gud, og fangene hørte på dem.
26 Da kom det med ett et sterkt jordskjelv, så fengslets grunnvoller ristet, og straks sprang alle dører opp, og alles lenker løstes.
27 Fangevokteren fór da opp av søvne, og da han så fengslets dører åpne, dro han et sverd og ville drepe seg, fordi han trodde at fangene var rømt.
28 Men Paulus ropte med høy røst: Gjør deg ikke noe ondt! vi er her alle.
29 Han ba da om lys og sprang inn, og han falt skjelvende ned for Paulus og Silas.
30 Og han førte dem utenfor og sa: Herrer! hva skal jeg gjøre for å bli frelst?
31 De sa da: Tro på den Herre Jesus, sa skal du bli frelst, du og ditt hus!
32 Og de talte Herrens ord til ham og til alle som var i hans hus
33 Så tok han dem til seg i samme time på natten og vasket dem etter slagene, og straks ble han døpt med alle sine,
34 og han førte dem opp i sitt hus og satte et bord for dem, og frydet seg, etter at han med hele sitt hus var kommet til troen på Gud.
35 Da det nå var blitt dag, sendte styresmennene bud med sine tjenere: Gi disse mennesker fri!
36 Fangevokteren fortalte da disse ord til Paulus: Styresmennene har sendt bud at dere skal gis fri; så gå nå ut og dra bort i fred!
37 Men Paulus sa til dem: De har hudstrøket oss for alles øyne, uten lov og dom, vi som er romerske borgere; så har de kastet oss i fengsel, og nå jager de oss lønnlig bort? Nei, la dem selv komme og føre oss ut!
38 Tjenerne meldte disse ord til styresmennene; da ble de redde, da de fikk høre at de var romerske borgere,
39 og de kom og gav dem gode ord, og førte dem ut og ba dem fare fra byen.
40 Så gikk de da ut av fengslet og gikk inn til Lydia, og etter at de hadde sett brødrene og formant dem, dro de avsted.
