## Kapittel 23

1 Du skal ikke utbrede falskt rykte; du skal ikke gjøre felles sak med en ugudelig, så du blir et urettferdig vidne;
2 du skal ikke følge mengden i det som ondt er, og du skal ikke vidne slik i en rettssak at du bøyer deg etter mengden og forvender retten;
3 heller ikke om det gjelder en ringe mann, skal du pynte på hans sak.
4 Når du treffer din fiendes okse eller hans asen som har gått seg vill, da skal du føre dem tilbake til ham.
5 Når du ser din fiendes asen ligge under sin byrde, da vokt deg for å gå fra ham; du skal hjelpe ham med å løse byrden av.
6 Du skal ikke i noen sak bøye retten for den fattige som bor hos deg.
7 Du skal holde deg langt borte fra en falsk sak og ikke hjelpe til at den uskyldige og rettferdige mister livet; for jeg dømmer ikke en skyldig å være uskyldig.
8 Du skal ikke ta imot gave; for gaven gjør seende blinde og forvender de rettferdiges sak.
9 En fremmed skal du ikke undertrykke; dere vet jo hvordan den fremmede er til mote; dere var selv fremmede i Egyptens land.
10 Seks år skal du så ditt land til og høste dets grøde;
11 men i det syvende år skal du la det hvile og ligge, så de fattige blandt ditt folk kan spise derav, og hva de levner, kan markens dyr spise. Det samme skal du gjøre med din vingård og dine oljetrær.
12 Seks dager skal du gjøre din gjerning; men på den syvende dag skal du hvile, så din okse og ditt asen kan ha ro, og din slavekvinnes sønn og den fremmede får hvile seg ut.
13 I alt det jeg har sagt til dere, skal dere ta dere i vare. Andre guders navn skal dere ikke nevne; slikt skal ikke høres av din munn.
14 Tre ganger om året skal du holde høytid for meg.
15 De usyrede brøds høytid skal du holde: Syv dager skal du spise usyret brød, slik som jeg har befalt deg, på den fastsatte tid i abib måned, for i den dro du ut av Egypten; og ingen skal vise seg for mitt åsyn tomhendt.
16 Likeså kornhøstens høytid, når førstegrøden faller av ditt arbeid, av det som du sår på marken, og frukthøstens høytid ved årets utgang, når du samler inn frukten av ditt arbeid på marken.
17 Tre ganger om året skal alle menn blandt dere møte fram for Herrens, Israels Guds åsyn.
18 Du skal ikke ofre blodet av mitt slaktoffer sammen med syret brød, og det fete av mitt høytidsoffer skal ikke bli liggende natten over til om morgenen.
19 Det første av din jords førstegrøde skal du bære til Herrens, din Guds hus. Du skal ikke koke et kje i dets mors melk.
20 Se, jeg sender en engel foran deg for å vokte deg på veien og for å føre deg til det sted jeg har utsett for deg.
21 Ta deg i vare for ham og hør på hans røst, vær ikke gjenstridig mot ham! Han skal ikke bære over med deres overtredelser, for mitt navn er i ham.
22 Men dersom du lyder hans røst og gjør alt det jeg sier, da vil jeg være en fiende av dine fiender og en motstander av dine motstandere.
23 For min engel skal gå foran deg og føre deg fram til det land hvor amorittene og hetittene og ferisittene og kana'anittene, hevittene og jebusittene bor, og jeg vil tilintetgjøre dem.
24 Du skal ikke tilbede deres guder eller tjene dem; du skal ikke gjøre som de gjør; men du skal rive deres avgudsbilleder ned og slå deres stenstøtter i stykker.
25 Dere skal tjene Herren deres Gud, og han skal velsigne ditt brød og ditt vann. Og jeg vil holde sykdom borte fra deg;
26 det skal ikke være noen kvinne i ditt land som føder i utide eller er ufruktbar; dine dagers tall vil jeg gjøre fullt.
27 Redsel for meg vil jeg sende foran deg og forvirre alle de folk du kommer til, og jeg vil la alle dine fiender flykte for deg.
28 Og jeg vil sende hvepser foran deg, og de skal jage hevittene, kana'anittene og hetittene bort fra deg.
29 Jeg vil ikke jage dem bort fra deg på ett år, for at ikke landet skal bli øde og de ville dyr bli for mange for deg;
30 litt etter litt vil jeg jage dem bort fra deg, inntil du blir så stort et folk at du kan ta landet i eie.
31 Jeg vil la ditt lands grenser gå fra det Røde Hav til filistrenes hav* og fra ørkenen til elven**; for jeg vil gi landets innbyggere i deres hånd, og du skal jage dem bort fra deg. / {* Middelhavet.} {** Eufrat.}
32 Du skal ikke gjøre noen pakt med dem eller med deres guder.
33 De skal ikke bo i ditt land, for at de ikke skal forføre deg til å synde mot meg; for du ville da tjene deres guder, og det ville bli en snare for deg.
