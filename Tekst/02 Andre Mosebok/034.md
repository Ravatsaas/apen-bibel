## Kapittel 34

1 Og Herren sa til Moses: Hugg deg ut to stentavler slik som de første! Så vil jeg skrive på tavlene de ord som sto på de første tavler, de som du slo i stykker.
2 Hold deg så rede til imorgen tidlig! Da skal du stige opp på Sinai berg og vente på meg der på toppen av fjellet.
3 Ingen må gå med deg opp, og ingen må vise seg på hele fjellet, heller ikke må sauer eller okser beite under dette fjellet.
4 Så hugg Moses ut to stentavler slik som de første, og han sto tidlig opp om morgenen og steg opp på Sinai berg, som Herren hadde befalt ham, og hadde de to stentavler i sin hånd.
5 Og Herren steg ned i skyen og stilte seg der hos ham og ropte ut Herrens navn.
6 Og Herren gikk forbi hans ansikt og ropte: Herren, Herren er en barmhjertig og nådig Gud, langmodig og rik på miskunnhet og sannhet;
7 han bevarer miskunnhet imot tusen ledd, han tilgir misgjerning og overtredelse og synd; men han lar ikke den skyldige ustraffet, han hjemsøker fedres misgjerning på barn og på barnebarn, på dem i tredje og på dem i fjerde ledd.
8 Da bøyde Moses seg hastig til jorden og tilba.
9 Og han sa: Herre, dersom jeg har funnet nåde for dine øyne, så gå med oss, Herre! For vel er det et hårdnakket folk; men du vil jo tilgi oss vår misgjerning og vår synd og gjøre oss til din eiendom.
10 Han svarte: Se, jeg vil gjøre en pakt: For hele ditt folks øyne vil jeg gjøre underfulle ting, ting som det ikke har vært make til på hele jorden eller hos noe folkeslag; og hele det folk som du lever blant, skal se Herrens gjerning, hvor forferdelig den er, den som jeg vil gjøre for deg.
11 Hold du de bud jeg gir deg idag! Se, jeg vil jage amorittene og kana'anittene og hetittene og ferisittene og hevittene og jebusittene bort for deg.
12 Ta deg i vare så du ikke gjør noen pakt med innbyggerne i det land du kommer til, for at de ikke skal bli til en snare blant dere.
13 Dere skal rive ned deres altere, og dere skal slå i stykker deres billedstøtter, og dere skal hugge ned deres Astarte-billeder*. / {* et slags avgudsbilleder.}
14 Du skal ikke tilbe noen fremmed gud; for Herren heter Nidkjær, en nidkjær Gud er han.
15 Ta deg i vare så du ikke gjør noen pakt med landets innbyggere! For de vil drive avgudsdyrkelse og ofre til sine guder, og når de da innbyr deg, så vil du spise av deres offer.
16 Og du vil ta hustruer blant deres døtre til dine sønner, og deres døtre vil drive avgudsdyrkelse med sine guder og få dine sønner til å gjøre det samme.
17 Støpte gudebilleder skal du ikke gjøre deg.
18 De usyrede brøds høytid skal du holde; i syv dager skal du spise usyret brød, som jeg har befalt deg, på den fastsatte tid i måneden abib; for i måneden abib dro du ut av Egypt.
19 Alt det som åpner morsliv, hører meg til, alt ditt fe av hankjønn som åpner morsliv, enten det er storfe eller småfe.
20 Og det som åpner morsliv av eseler, skal du løse med et stykke småfe, men dersom du ikke løser det, da skal du bryte nakken på det. Hver førstefødt blant dine sønner skal du løse, og ingen skal vise seg tomhendt for mitt åsyn.
21 Seks dager skal du arbeide, og på den syvende dag skal du hvile; om det så er i våronnen eller høstonnen, så skal du holde hviledagen.
22 Ukenes høytid* skal du holde når du får førstegrøden av hvetehøsten, og innsamlingens høytid** når året er omme. / {* d.e. pinsen, 7 uker etter påske, 3MO 23, 15. 5MO 16, 9.} / {** d.e. løvsalenes høytid, 3MO 23, 34 fg.}
23 Tre ganger om året skal alle menn blant dere vise seg for Herrens, Israels Guds åsyn.
24 For jeg vil jage hedningene bort for deg og utvide ditt land, og ingen skal attrå ditt land mens du går opp for å vise deg for Herren din Guds åsyn tre ganger om året.
25 Du skal ikke ofre blodet av mitt slaktoffer, så lenge det er syret brød hos deg, og påskehøytidens slaktoffer skal ikke bli liggende natten over til om morgenen.
26 Det første av din jords førstegrøde skal du bære til Herren din Guds hus. Du skal ikke koke et kje i dets mors melk.
27 Og Herren sa til Moses: Skriv nå du opp disse ord! For etter disse ord har jeg gjort en pakt med deg og med Israel.
28 Og han var der hos Herren førti dager og førti netter uten å spise brød og uten å drikke vann; og han* skrev på tavlene paktens ord, de ti ord. / {* Herren.}
29 Så gikk Moses ned fra Sinai berg, og da han gikk ned fra fjellet, hadde han vitnesbyrdets to tavler i sin hånd; men Moses visste ikke at hans ansikts hud skinte fordi han* hadde talt med ham. / {* Herren.}
30 Og Aron og alle Israels barn så at huden på Moses' ansikt skinte; og de fryktet for å komme nær til ham.
31 Da kalte Moses på dem, og Aron og alle menighetens høvdinger vendte tilbake til ham, og Moses talte til dem.
32 Deretter gikk alle Israels barn nær til, og han bar fram til dem alle de bud som Herren hadde gitt ham på Sinai berg.
33 Og da Moses holdt opp å tale til dem, la han et dekke over sitt ansikt.
34 Men når Moses gikk inn for Herrens åsyn for å tale med ham, tok han dekket av, til han gikk ut igjen; og når han kom ut, talte han til Israels barn det som var blitt sagt ham.
35 Og Israels barn så at huden på Moses' ansikt skinte; og Moses tekket til ansiktet sitt igjen, til han gikk inn igjen for å tale med ham.
