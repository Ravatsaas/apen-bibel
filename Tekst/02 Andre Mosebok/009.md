## Kapittel 9

1 Og Herren sa til Moses: Gå inn til Farao og si til ham: Så sier Herren, hebreernes Gud: La mitt folk fare, så de kan tjene meg!
2 For dersom du nekter å la dem fare og fremdeles holder på dem,
3 da skal Herrens hånd komme over ditt fe på marken, over hestene, over eslene, over kamelene, over storfeet og over småfeet med en forferdelig pest.
4 Men Herren skal gjøre forskjell på Israels fe og egypternes fe, og det skal ikke dø noe av alt det som hører Israels barn til.
5 Og Herren fastsatte tiden og sa: Imorgen vil Herren la dette skje i landet.
6 Dagen etter gjorde Herren som han hadde sagt, og alt egypternes fe døde, men av Israels barns fe døde ikke ett liv.
7 Og Farao sendte bud, og da var det ikke død et eneste liv av Israels fe; men Faraos hjerte ble hårdt, og han lot ikke folket fare.
8 Da sa Herren til Moses og Aron: Ta hendene fulle av aske fra ovnen, og Moses skal kaste den opp i været så Farao ser på det,
9 og den skal bli til støv utover hele Egypt, og den skal bli til bylder som bryter ut med blemmer, både på folk og fe i hele Egypt.
10 Så tok de asken fra ovnen og trådte fram for Farao, og Moses kastet den opp i været; og det ble bylder som brøt ut med blemmer, både på folk og fe.
11 Og tegnsutleggerne kunne ikke holde stand mot Moses for byldenes skyld; for det var kommet bylder på tegnsutleggerne og på alle egypterne.
12 Men Herren forherdet Faraos hjerte, så han ikke hørte på dem, slik som Herren hadde sagt til Moses
13 Da sa Herren til Moses: Stå tidlig opp imorgen, og tred fram for Farao og si til ham: Så sier Herren, hebreernes Gud: La mitt folk fare, så de kan tjene meg!
14 For denne gang vil jeg sende alle mine plager over deg selv og over dine tjenere og ditt folk, for at du skal kjenne at ingen er som jeg på hele jorden.
15 For nå hadde jeg allerede rakt ut min hånd og ville slått deg og ditt folk med pesten, så du var blitt utslettet av jorden;
16 men derfor lot jeg deg bli i live at jeg kunne vise deg min makt, og mitt navn kunne bli kunngjort over hele jorden.
17 Enda stiller du deg i veien for mitt folk og vil ikke la dem fare.
18 Se, jeg vil på denne tid imorgen sende et forferdelig haglvær, som det aldri har vært make til i Egypt, like fra den dag det ble til, og til nå.
19 Så send da folk og berg din buskap og alt det du har på marken! Alt folk og alt fe som er ute på marken og ikke har kommet seg i hus, på dem skal haglet falle, og de skal dø.
20 De av Faraos tjenere som fryktet Herrens ord, berget da sine folk og sin buskap i hus;
21 men de som ikke gav akt på Herrens ord, lot sine folk og sin buskap bli ute på marken.
22 Da sa Herren til Moses: Rekk din hånd opp mot himmelen, og det skal komme hagl i hele Egypt, både over folk og fe og over alle markens urter i Egypt.
23 Og Moses rakte sin stav opp mot himmelen, og Herren lot komme torden og hagl, og det fôr ild ned på jorden, og Herren lot falle hagl over Egypt.
24 Det kom hagl, og midt i haglskuren lyn i lyn, et uvær så svært at det aldri hadde vært maken i hele Egypt fra den tid folk hadde bosatt seg der.
25 Og i hele Egypt slo haglet ned alt det som var på marken, både folk og fe; og alle markens urter slo haglet ned, og alle markens trær brøt det sønder.
26 Bare i Gosens land, hvor Israels barn bodde, falt det ikke hagl.
27 Da sendte Farao bud etter Moses og Aron og sa til dem: Denne gang har jeg syndet; Herren er den som har rett, og jeg og mitt folk har urett.
28 Be til Herren at det nå må være nok av hans torden og hagl! Så vil jeg la dere fare, og dere skal ikke bie lenger.
29 Moses svarte ham: Så snart jeg kommer ut av byen, vil jeg utbrede mine hender til Herren; så skal tordenen holde opp og haglet ikke falle mere, for at du skal kjenne at jorden hører Herren til.
30 Men om deg og dine tjenere vet jeg at dere enda ikke frykter for Gud Herren.
31 Lin og bygg var slått ned; for bygget sto i aks og linet i knopp;
32 men hvete og spelt var ikke slått ned, for de kommer senere.
33 Og Moses gikk bort fra Farao og ut av byen og utbredte sine hender til Herren; da holdt tordenen og haglet opp, og regnet strømmet ikke mere ned på jorden.
34 Men da Farao så at regnet og haglet og tordenen hadde holdt opp, ble han ved å synde, og han forherdet sitt hjerte, både han og hans tjenere.
35 Faraos hjerte var og ble forherdet, og han lot ikke Israels barn fare, slik som Herren hadde sagt ved Moses.
