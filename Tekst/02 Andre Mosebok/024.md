## Kapittel 24

1 Og til Moses sa han: Stig opp til Herren, du og Aron, Nadab og Abihu og sytti av Israels eldste, og dere skal tilbe på avstand.
2 Men Moses alene skal komme nær til Herren, de andre skal ikke gå nær til, og folket skal ikke stige opp med ham.
3 Så kom Moses og forkynte folket alle Herrens ord og alle lovene; og hele folket svarte med én røst: Alle de ord Herren har talt, vil vi holde oss etter.
4 Så skrev Moses opp alle Herrens ord, og han sto tidlig opp om morgenen og bygget et alter nedenfor fjellet og tolv støtter for de tolv Israels stammer.
5 Siden sendte han noen unge menn av Israels barn dit, og de bar fram brennoffer og ofret slaktoffer av okser til takkoffer for Herren.
6 Og Moses tok halvdelen av blodet og helte det ut i skåler, og halvdelen av blodet sprengte han på alteret.
7 Så tok han paktens bok og leste den opp for folket; og de sa: Alt det Herren har sagt, vil vi gjøre og lyde.
8 Da tok Moses blodet og sprengte det på folket; og han sa: Se, dette er paktens blod, den pakt som Herren oppretter med dere på alle disse ord.
9 Så steg Moses og Aron, Nadab og Abihu og sytti av Israels eldste opp.
10 Og de så Israels Gud; under hans føtter var det slik som et gulv av gjennemsiktig safirsten og som himmelen selv i klarhet.
11 Og han løftet ikke sin hånd mot de ypperste av Israels barn, men de skuet Gud og spiste og drakk.
12 Og Herren sa til Moses: Stig opp til meg på fjellet og bli der! Så vil jeg gi deg stentavler og loven og budet, som jeg har skrevet opp for å veilede dem.
13 Da gikk Moses avsted med sin tjener Josva; og Moses gikk opp på Guds berg.
14 Og han sa til de eldste: Bli her til vi kommer tilbake til dere; Aron og Hur er jo hos dere; den som har en rettssak, kan gå til dem!
15 Så steg Moses opp på fjellet, og skyen skjulte fjellet.
16 Og Herrens herlighet hvilte på Sinai berg, og skyen skjulte det i seks dager; den syvende dag kalte han på Moses midt ut av skyen.
17 Og Herrens herlighet var å se til for Israels barns øyne som en fortærende ild på fjellets topp.
18 Og Moses gikk midt inn skyen og steg opp på fjellet; og Moses var på fjellet i førti dager og førti netter.
