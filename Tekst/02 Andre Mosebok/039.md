## Kapittel 39

1 Av den blå og purpurrøde og karmosinrøde ull gjorde de embedsklær til tjenesten i helligdommen; og de gjorde de hellige klær som Aron skulle ha, slik som Herren hadde befalt Moses
2 Livkjortelen gjorde de av gull og blå og purpurrød og karmosinrød ull og fint, tvunnet lingarn.
3 De hamret ut gullet til plater og klippet det opp til tråder, så det kunne virkes inn i den blå og purpurrøde og karmosinrøde ull og i det fine lingarn med kunstvevning.
4 De gjorde skulderstykker som ble festet til hverandre; med dem ble den hektet sammen i begge ender.
5 Beltet som skulle sitte på den og holde den sammen, gjorde de i ett stykke med den og i samme slags vevning som den, av gull og blå og purpurrød og karmosinrød ull og fint, tvunnet lingarn, slik som Herren hadde befalt Moses.
6 Så gjorde de onykssteinene i stand og satte dem inn i flettverk av gull; på dem var navnene på Israels barn innskåret, slik som på et signet.
7 Og de satte dem på livkjortelens skulderstykker, for at de skulle minne om Israels barn, slik som Herren hadde befalt Moses.
8 Så gjorde de brystduken i kunstvevning, i samme slags vevning som livkjortelen, av gull og blå og purpurrød og karmosinrød ull og fint, tvunnet lingarn.
9 Den var firkantet og dobbelt lagt; et spann lang og et spann bred var den og dobbelt lagt.
10 Og de satte på den fire rader med steiner. I en rad var det en karneol, en topas og en smaragd; det var den første rad.
11 I den annen rad var det en karfunkel, en safir og en diamant,
12 og i den tredje rad en hyasint, en agat og en ametyst,
13 og i den fjerde rad en krysolitt, en onyks og en jaspis. De ble innfattet i hver sitt flettverk av gull.
14 steinene var tolv i tallet etter navnene på Israels sønner, en for hvert navn; på hver stein var navnet på en av de tolv stammer innskåret, slik som på et signet.
15 Til brystduken gjorde de også kjeder av rent gull, slynget som snorer.
16 Likeså gjorde de to flettverk av gull og to gullringer, og de satte de to ringer på hver sitt hjørne av brystduken,
17 og de festet de to slyngede gullkjeder i de to ringer på hjørnene av brystduken.
18 Og de to andre ender av de to slyngede kjeder festet de i de to flettverk og festet dem så til livkjortelens skulderstykker på fremsiden.
19 Så gjorde de to gullringer og satte dem på de to andre hjørner av brystduken, på den indre side av den, den som vender inn mot livkjortelen.
20 Og de gjorde enda to gullringer og satte dem på livkjortelens to skulderstykker nedentil på fremsiden, der hvor den festes sammen, ovenfor livkjortelens belte.
21 Ringene på brystduken bandt de til ringene på livkjortelen med en snor av blå ull, så brystduken satt ovenfor livkjortelens belte og ikke kunne skilles fra livkjortelen - slik som Herren hadde befalt Moses.
22 Så gjorde de overkjortelen som hører til livkjortelen, av vevd arbeid, helt igjennom av blå ull.
23 Midt på overkjortelen var det en åpning - slik som åpningen på en brynje - og rundt omkring åpningen var det en bord, for at den ikke skulle revne.
24 På overkjortelens kant nedentil satte de granatepler av tvunnet blå og purpurrød og karmosinrød ull.
25 Og de gjorde bjeller av rent gull, og de satte bjellene rundt omkring hele kanten av overkjortelen nedentil, imellom granateplene,
26 en bjelle og et granateple og så igjen en bjelle og et granateple, og slik rundt omkring hele kanten av overkjortelen nedentil, til bruk ved tjenesten, slik som Herren hadde befalt Moses.
27 Så gjorde de de vevde underkjortler av fint lin til Aron og hans sønner,
28 og huen av fint lin og de høye huer til pryd av fint lin og lerretsbenklærne av fint, tvunnet lingarn,
29 og beltet av fint, tvunnet lingarn og blå og purpurrød og karmosinrød ull i utsydd arbeid, slik som Herren hadde befalt Moses.
30 Så gjorde de platen, det hellige hodesmykke, av rent gull, og de skrev på den, slik som en skjærer ut et signet: Helliget Herren.
31 Og de satte en snor av blå ull i den for å feste den til huen oventil, slik som Herren hadde befalt Moses.
32 Slik ble hele arbeidet med tabernaklet, sammenkomstens telt, fullendt. Israels barn gjorde det i ett og alt slik som Herren hadde befalt Moses.
33 Og de førte tabernaklet fram til Moses: teltet med alt som hørte til det, krokene, plankene, tverrstengene og stolpene og fotstykkene
34 og varetaket av rødfargede værskinn og varetaket av takasskinn og det dekkende forheng,
35 vitnesbyrdets ark med sine stenger og nådestolen,
36 bordet med alt som hørte til, og skuebrødene,
37 lysestaken av rent gull med lampene som skulle settes i rad, og alt som hørte til, og oljen til lysestaken
38 Og det gullkledde alter og salvings-oljen og den velluktende røkelse og teppet for inngangen til teltet,
39 kobber-alteret og kobber-gitteret til det, stengene og alt som hørte til, vaskekaret med sitt fotstykke,
40 omhengene til forgården med stolpene og fotstykkene og teppet til forgårdens port, snorene og pluggene og alle de ting som skulle brukes til tjenesten i tabernaklet, sammenkomstens telt,
41 embedsklærne til tjenesten i helligdommen, de hellige klær til Aron, presten, og presteklærne til hans sønner.
42 Som Herren hadde befalt Moses, slik gjorde Israels barn i ett og alt hele arbeidet.
43 Og Moses så på alt det som var gjort, og da han så at det var ferdig, og at de i alle deler hadde gjort det slik som Herren hadde befalt, da velsignet han dem.
