## Kapittel 7

1 Da sa Herren til Moses: Se, jeg har satt deg til en Gud for Farao, og Aron, din bror, skal være din profet.
2 Du skal tale alt det jeg befaler deg; men Aron, din bror, skal tale til Farao, og han skal la Israels barn fare ut av sitt land.
3 Men jeg vil forherde Faraos hjerte, og jeg vil gjøre mange tegn og under i Egypt.
4 Farao skal ikke høre på dere; men jeg vil legge min hånd på Egypt og føre mine hærer, mitt folk, Israels barn, ut av Egypt ved store straffedommer.
5 Og egypterne skal kjenne at jeg er Herren, når jeg rekker ut min hånd over Egypt og fører Israels barn ut fra dem.
6 Og Moses og Aron gjorde dette; som Herren hadde pålagt dem, slik gjorde de.
7 Moses var åtti år gammel, og Aron tre og åtti år, da de talte til Farao.
8 Og Herren sa til Moses og Aron:
9 Når Farao taler til dere og sier: La meg få se et under av dere, da skal du si til Aron: Ta din stav og kast den ned foran Farao! Og den skal bli til en slange.
10 Så gikk Moses og Aron inn til Farao og gjorde som Herren hadde sagt; Aron kastet sin stav ned foran Farao og hans tjenere, og den ble til en slange.
11 Da lot Farao sine vismenn og trollmenn kalle, og de, Egypts tegnsutleggere, gjorde det samme med sine hemmelige kunster;
12 de kastet hver sin stav, og de ble til slanger; men Arons stav slukte deres staver.
13 Men Faraos hjerte ble forherdet, og han hørte ikke på dem, slik som Herren hadde sagt.
14 Da sa Herren til Moses: Faraos hjerte er hårdt; han vil ikke la folket fare.
15 Gå til Farao imorgen tidlig når han går ned til elven, og still deg i hans vei på elvebredden, og staven som ble skapt om til en slange, skal du ta i hånden.
16 Og du skal si til ham: Herren, hebreernes Gud, har sendt meg til deg og sier: La mitt folk fare, så de kan tjene meg i ørkenen! Men du har like til nå ikke villet lyde.
17 Sa sier Herren: På dette skal du kjenne at jeg er Herren: Se, nå slår jeg med denne stav som jeg har i min hånd, på vannet i elven, og det skal bli til blod,
18 og fiskene i elven skal dø, og elven skal lukte ille, så egypterne skal vemmes ved å drikke vannet.
19 Og Herren sa til Moses: Si til Aron: Ta din stav og rekk ut din hånd over egypternes vann, over deres elver, over deres kanaler og over deres sjøer og over alle deres dammer, og de skal bli til blod, og det skal være blod i hele Egypt, både i trekar og i stenkar.
20 Og Moses og Aron gjorde som Herren hadde sagt; han løftet staven og slo på vannet i elven så de så på det, både Farao og hans tjenere; da ble alt vannet i elven til blod,
21 og fiskene i elven døde, og elven luktet ille, så egypterne ikke kunne drikke vannet, og det var blod i hele Egypt.
22 Men Egypts tegnsutleggere gjorde det samme med sine hemmelige kunster, og Faraos hjerte ble forherdet, og han hørte ikke på dem, slik som Herren hadde sagt.
23 Og Farao vendte seg om og gikk hjem til sitt hus og la heller ikke dette på hjerte.
24 Men alle egypterne gravde rundt omkring elven etter drikkevann; for de kunne ikke drikke elvevannet.
25 Så gikk det syv dager etter at Herren hadde slått elven.
