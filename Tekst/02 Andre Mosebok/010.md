## Kapittel 10

1 Og Herren sa til Moses: Gå inn til Farao! For det er jeg som har forherdet hans hjerte og hans tjeneres hjerte, for at jeg kan gjøre disse mine tegn midt iblandt dem,
2 og for at du skal fortelle din sønn og din sønnesønn hva jeg har gjort mot egypterne, og hva tegn jeg har gjort iblandt dem, så dere skal kjenne at jeg er Herren.
3 Så gikk Moses og Aron inn til Farao og sa til ham: Så sier Herren, hebreernes Gud: Hvor lenge vil du la være å ydmyke deg for meg? La mitt folk fare, så de kan tjene meg!
4 For dersom du nekter å la mitt folk fare, da vil jeg imorgen la gresshopper komme over ditt land.
5 Og de skal dekke landet, så ingen kan se jorden, og de skal spise opp hvert eneste grand av det som ble tilovers for dere etter haglet, og de skal avete hvert tre som vokser på deres marker.
6 Og de skal fylle dine hus og alle dine tjeneres hus og alle egypternes hus, så hverken dine fedre eller dine fedres fedre har sett noe slikt fra den tid de ble til på jorden, og til denne dag. Dermed vendte han seg om og gikk ut fra Farao.
7 Da sa Faraos tjenere til ham: Hvor lenge skal denne mann være en snare for oss? La mennene fare, så de kan tjene Herren sin Gud! Ser du ikke enda at Egypten blir ødelagt?
8 Så ble Moses og Aron hentet tilbake til Farao, og han sa til dem: Gå avsted, tjen Herren deres Gud! Men hvem er det som skal fare?
9 Moses svarte: Vi vil fare alle, både unge og gamle; både våre sønner og våre døtre vil vi ha med, både vårt småfe og vårt storfe; for vi skal holde høytid for Herren.
10 Da sa han til dem: Herren være med dere, så visst som jeg lar dere og deres små barn fare! Se der om dere ikke har ondt i sinne!
11 Nei, ikke så! Dere menn kan fare og tjene Herren! For det var jo det dere bad om. Dermed drev de dem ut fra Farao.
12 Da sa Herren til Moses: Rekk ut din hånd over Egyptens land, så skal gresshoppene komme inn over Egyptens land og spise opp alle urter i landet, alt det haglet har levnet.
13 Så rakte Moses ut sin stav over Egyptens land, og Herren lot en østenvind komme over landet hele den dag og hele natten; da det ble morgen, førte østenvinden gresshoppene med seg.
14 Og gresshoppene kom inn over hele Egyptens land og slo seg ned i hele Egypten i store mengder; aldri hadde det før vært en slik gresshoppesverm, og aldri vil det komme noen slik mere.
15 De dekket hele landet, så landet ble mørkt, og de spiste opp alle urter i landet og all frukt på trærne som haglet hadde levnet, og det ble intet grønt tilbake på trærne eller på markens urter i hele Egyptens land.
16 Da skyndte Farao seg og sendte bud etter Moses og Aron og sa: Jeg har syndet mot Herren deres Gud og mot dere.
17 Men forlat meg nå min synd denne ene gang, og bed til Herren deres Gud at han bare vil avvende denne død fra meg!
18 Og han gikk ut igjen fra Farao og bad til Herren.
19 Og Herren vendte vinden, så det ble en meget sterk vestenvind, og den førte gresshoppene bort og kastet dem ned i det Røde Hav; det ble ikke én gresshoppe tilbake i hele Egyptens land.
20 Men Herren forherdet Faraos hjerte, så han ikke lot Israels barn fare.
21 Og Herren sa til Moses: Rekk din hånd opp mot himmelen, og det skal bli mørke over Egyptens land, et mørke så tykt at en kan ta på det.
22 Så rakte Moses sin hånd opp mot himmelen, og det ble et tykt mørke i hele Egyptens land i tre dager.
23 Den ene kunne ikke se den andre, og ingen torde flytte seg fra sin plass i tre dager; men hos alle Israels barn var det lyst der de bodde.
24 Da kalte Farao Moses til seg og sa: Gå avsted, tjen Herren! Bare deres småfe og deres storfe skal bli tilbake; også deres små barn kan få dra med dere.
25 Men Moses sa: Du må også la oss få slaktoffer og brennoffer med, så vi kan ofre til Herren vår Gud;
26 også vår buskap må være med oss, ikke en klov må bli igjen; for det er det vi må ta av når vi skal tjene Herren vår Gud, og vi vet ikke hva vi skal ofre til Herren før vi kommer dit.
27 Men Herren forherdet Faraos hjerte, så han ikke ville la dem fare.
28 Og Farao sa til Moses: Gå fra meg, vokt deg, kom ikke mere for mine øyne! For på den dag du kommer for mine øyne, skal du dø!
29 Moses svarte: Du har talt rett; jeg skal aldri mere komme for dine øyne.
