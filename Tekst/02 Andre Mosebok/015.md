## Kapittel 15

1 Da sang Moses og Israels barn denne sang for Herren: Jeg vil lovsynge Herren, for han er høyt opphøyet; hest og mann styrtet han i havet.
2 Herren er min styrke og lovsang, og han ble meg til frelse; han er min Gud, og jeg vil prise ham, min fars Gud, og jeg vil opphøye ham.
3 Herren er en stridsmann, Herren er hans navn.
4 Faraos vogner og hans hær kastet han i havet, og hans utvalgte vognkjempere druknet i det Røde Hav.
5 Avgrunner skjulte dem, de sank som stein i dype vann.
6 Din høyre hånd, Herre, er herliggjort i kraft, din høyre hånd, Herre, knuser fiender.
7 Og i din høyhets velde slår du dine motstandere ned; du slipper din vrede løs, den fortærer dem som strå.
8 Og ved ditt åndepust hopet vannene seg sammen, bølgene sto som voller, dype vann stivnet i havets hjerte.
9 Fienden sa: Jeg vil forfølge dem, jeg vil innhente dem, jeg vil dele ut hærfang, jeg vil mette min sjel med dem; jeg vil dra mitt sverd, min hånd skal utrydde dem.
10 Du blåste med din ånde, havet skjulte dem; de sank som bly i de veldige vann.
11 Herre, hvem er som du blant gudene? Hvem er som du herliggjort i hellighet, forferdelig å love, underfull i gjerning?
12 Du rakte ut din høyre hånd, jorden slukte dem.
13 Du fører ved din miskunnhet det folk som du forløste; du leder dem ved din kraft til din hellige bolig.
14 Folkene hører det, de skjelver; angst griper dem som bor i Filisterland.
15 Da forferdes Edoms stammefyrster, redsel griper Moabs høvdinger, alle Kana'ans innbyggere forgår av angst.
16 Forferdelse og redsel faller over dem, ved din arms velde blir de målløse som stein, mens ditt folk drar fram, Herre, mens det folk drar fram som du har vunnet deg.
17 Du fører dem inn og planter dem på din arvs berg, det sted du har skapt deg til bolig, Herre, den helligdom, Herre, som dine hender har grunnlagt.
18 Herren skal være konge i all evighet.
19 For da Faraos hester med hans vogner og menn for ut i havet, da lot Herren havets vann vende tilbake over dem, mens Israels barn gikk på det tørre midt igjennem havet.
20 Og profetinnen Mirjam, Arons søster, tok en tromme i sin hånd, og alle kvinnene gikk etter henne med trommer og dans.
21 Og Mirjam sang fore: Lovsyng Herren, for han er høyt opphøyet; hest og mann styrtet han i havet.
22 Så lot Moses Israel bryte opp fra det Røde Hav, og de dro ut i ørkenen Sur; og tre dager dro de fram i ørkenen uten å finne vann.
23 Så kom de til Mara; men de kunne ikke drikke vannet i Mara fordi det var beskt; derfor ble stedet kalt Mara*. / {* beskhet.}
24 Da knurret folket mot Moses og sa: Hva skal vi drikke?
25 Og han ropte til Herren, og Herren viste ham et tre; det kastet han i vannet, og vannet ble godt. Der satte han dem lov og rett, og der prøvde han dem;
26 og han sa: Dersom du hører på Herren din Guds røst, og gjør det som er rett i hans øyne, og gir akt på hans bud, og holder alle hans forskrifter, da vil jeg ikke legge på deg noen av de sykdommer som jeg la på egypterne; for jeg er Herren, din lege.
27 Så kom de til Elim; der var tolv vannkilder og sytti palmetrær; og de slo leir der ved vannet.
