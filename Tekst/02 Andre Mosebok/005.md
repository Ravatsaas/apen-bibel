## Kapittel 5

1 Deretter gikk Moses og Aron inn til Farao og sa: Så sier Herren, Israels Gud: La mitt folk fare, så de kan holde høytid for meg i ørkenen!
2 Men Farao sa: Hvem er Herren som jeg skal lyde og la Israel fare? Jeg kjenner ikke Herren, og heller ikke vil jeg la Israel fare.
3 Da sa de: Hebreernes Gud har møtt oss; la oss dra tre dagsreiser ut i ørkenen og ofre til Herren vår Gud, så han ikke skal slå oss med pest eller sverd!
4 Men kongen i Egypt sa til dem: Hvorfor vil dere, Moses og Aron, dra folket fra dets arbeid? Gå og gjør det dere skal!
5 Så sa Farao: Se, folket er nå blitt altfor tallrikt i landet, og så vil dere dra dem bort fra det de har å gjøre!
6 Og samme dag befalte Farao arbeidsfogdene og opsynsmennene over folket og sa:
7 Dere skal ikke mere gi folket halm til teglarbeidet, som før; de skal selv gå og sanke seg halm.
8 Men den samme mengde teglstein som de før har gjort, skal dere pålegge demdere skal ikke avkorte noe i deres arbeid. For de er dovne; derfor skriker de og sier: La oss gå og ofre til vår Gud!
9 Legg tungt arbeid på disse mennesker, så de har nok med det og ikke hører etter løgnaktige ord!
10 Da gikk arbeidsfogdene og opsynsmennene ut og sa til folket: Så sier Farao: Jeg gir dere ikke lenger halm.
11 Gå selv og finn dere halm, hvor dere kan; Men i deres arbeid skal det ikke avkortes noe.
12 Da spredte folket seg over hele Egypt for å sanke stubber til å bruke istedenfor halm.
13 Men arbeidsfogdene drev på og sa: Gjør deres arbeid ferdig, fullt dagsverk for hver dag, slik som dengang dere hadde halm.
14 Og opsynsmennene som Faraos arbeidsfogder hadde satt over Israels barn, fikk hugg, og arbeidsfogdene sa til dem: Hvorfor har dere ikke gjort ferdig den fastsatte mengde teglstein, slik som før, hverken igår eller idag?
15 Da gikk opsynsmennene over Israels barn til Farao og klaget høylydt for ham og sa: Hvorfor gjør du slik med dine tjenere?
16 Dine tjenere får ikke halm, og allikevel sier de til oss: Gjør tegl! Og så får dine tjenere hugg, enda det er ditt eget folk som har skylden.
17 Men han sa: Dovne er dere, dovne! Derfor sier dere: Vi vil gå og ofre til Herren.
18 Så gå nå og arbeid! Halm får dere ikke, men den fastsatte mengde tegl skal dere komme med.
19 Israels barns opsynsmenn så at de var ille farne, da det ble sagt til dem: Dere skal ikke avkorte noe i den teglstein dere skal ha ferdig - fullt dagsverk for hver dag!
20 Og da de kom ut fra Farao, møtte de Moses og Aron, som sto og ventet på dem.
21 Og de sa til dem: Herren hjemsøke dere og dømme dere fordi dere har ført oss i vanrykte hos Farao og hans tjenere, så dere har gitt dem sverd i hånden til å slå oss ihjel.
22 Da vendte Moses seg igjen til Herren og sa: Herre, hvorfor har du gjort så ille med dette folk? Hvorfor har du sendt meg?
23 For fra den stund jeg gikk inn til Farao for å tale i ditt navn, har han gjort ille mot dette folk, og du har aldeles ikke hjulpet ditt folk.
