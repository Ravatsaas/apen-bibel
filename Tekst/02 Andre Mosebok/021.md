## Kapittel 21

1 Dette er de lover som du skal legge fram for dem:
2 Når du kjøper en hebraisk slave, skal han tjene i seks år; men i det syvende skal han gis fri uten vederlag.
3 Dersom han kommer enslig, da skal han gå enslig bort; dersom han er gift mann, da skal hans hustru gå bort med ham.
4 Dersom hans herre gir ham en hustru, og hun føder ham sønner eller døtre, da skal hustruen og barna høre hennes herre til, og han skal gå enslig bort.
5 Men dersom slaven sier: Jeg holder av min herre, min hustru og mine barn, jeg vil ikke være fri og gå bort,
6 da skal hans herre føre ham fram for Gud* og stille ham ved døren eller ved dørstolpen, og hans herre skal stikke en syl gjennom hans øre, og han skal tjene ham all sin tid. / {* d.e. de av Gud innsatte dommere.}
7 Når noen selger sin datter til slavekvinne, da skal hun ikke gis fri som slavene.
8 Dersom hun mishager sin herre, som hadde utsett henne for seg selv, da skal han la henne få kjøpe seg fri; til et fremmed folk skal han ikke ha rett til å selge henne, siden han har vært troløs mot henne.
9 Men dersom han utser henne for sin sønn, da skal han unne henne døtres rett.
10 Dersom han lar ham få en annen foruten henne, da skal han ikke avkorte noe i hennes kost, klær eller ekteskapsrett.
11 Men dersom han ikke lar henne få disse tre ting, da skal hun gis fri for intet, uten vederlag.
12 Den som slår et menneske så det dør, han skal late livet.
13 Men hvis han ikke har stått ham etter livet, men det er Gud som har latt ham komme ut for hans hånd, da vil jeg sette deg et fristed som han kan ty til.
14 Men om noen bærer seg så formastelig at, at han dreper sin næste med svik, da skal du ta ham om det så var fra mitt alter: han skal dø.
15 Den som slår faren eller moren sin, skal late livet.
16 Den som stjeler et menneske og selger ham eller holder ham fanget, skal late livet.
17 Den som forbanner faren eller moren sin, skal late livet.
18 Når menn kommer i trette, og den ene slår den andre med en stein eller med neven, og han ikke dør, men blir sengeliggende -
19 dersom han da kommer opp igjen og går ute med stav, da skal den som slo, være fri for straff; men han skal gi ham vederlag for den tid han har tapt, og koste full legedom på ham.
20 Når noen slår sin slave eller slavekvinne med en stokk så de dør under hans hånd, da skal han straffes for det.
21 Men dersom de blir i live én eller to dager, skal han ikke straffes; de er jo hans eiendom.
22 Når menn kommer i slagsmål med hverandre og støter til en fruktsommelig kvinne, så hun føder i utide, men ellers ingen ulykke skjer, så skal den som gjorde det, gi den bot som kvinnens mann pålegger ham; han skal gi etter dommeres skjønn.
23 Men dersom det skjer en ulykke, da skal du gi liv for liv,
24 øye for øye, tann for tann, hånd for hånd, fot for fot,
25 brent for brent, sår for sår, skramme for skramme.
26 Når noen slår sin slave eller slavekvinne i øyet og forderver det, da skal han gi dem fri til vederlag for øyet.
27 Og dersom han slår ut en tann på sin slave eller slavekvinne, da skal han gi dem fri til vederlag for tannen.
28 Om en okse stanger mann eller kvinne så de dør, da skal oksen stenes, og dens kjøtt skal ikke etes; men oksens eier skal være fri for straff.
29 Men dersom det er en okse som før har pleid å stange, og dens eier er advart, men ikke passer på den, og den dreper mann eller kvinne, da skal oksen stenes, og dens eier skal også lide døden.
30 Men dersom bøter pålegges ham, da skal han gi så meget i løsepenger for sitt liv som det blir ham pålagt.
31 Er det en gutt eller pike den stanger, skal det gjøres med ham etter denne lov.
32 Dersom oksen stanger en slave eller en slavekvinne, da skal eieren bøte tretti sekel sølv til deres herre; og oksen skal stenes.
33 Når noen lar en brønn stå åpen eller graver en brønn og ikke dekker den til, og det faller en okse eller et asen i den,
34 da skal brønnens eier godtgjøre det; han skal gi dyrets eier penger i vederlag, men det døde dyr skal være hans.
35 Når en manns okse stanger en annen manns okse ihjel, da skal de selge den levende okse og dele pengene for den, og det døde dyr skal de også dele.
36 Men er det vitterlig at det er en okse som før har pleid å stange, og dens eier ikke passer på den, da skal han gi en annen okse isteden, men det døde dyr skal være hans.
