## Kapittel 29

1 Og dette er hva du skal gjøre med dem for å hellige dem til å tjene meg som prester: Ta en ung okse og to værer som er uten lyte,
2 Og usyret brød Og usyrede kaker med olje i, og usyrede, tynne brødleiver, smurt med olje; av fint hvetemel skal du lage dem.
3 Og du skal legge dem i en kurv og bære dem fram i kurven, og lede fram oksen og de to værer.
4 Så skal du føre Aron og hans sønner fram til inngangen til sammenkomstens telt, og du skal vaske dem med vann.
5 Og du skal ta klærne og kle Aron i underkjortelen og overkjortelen som hører til livkjortelen, og livkjortelen og brystduken og binde livkjortelens belte om ham
6 Og sette huen på hans hode Og feste det hellige hodesmykke på huen.
7 Og du skal ta salvings-oljen og helle ut over hans hode og salve ham.
8 Så skal du føre hans sønner fram og kle dem i underkjortler
9 og spenne beltet om dem - både om Aron og hans sønner - og binde de høye huer på dem, og de skal ha prestedømmet som en evig rett. Så skal du fylle Arons hånd og hans sønners hånd.
10 Du skal lede oksen fram foran sammenkomstens telt, og Aron og hans sønner skal legge sine hender på oksens hode.
11 Og du skal slakte oksen for Herrens åsyn ved inngangen til sammenkomstens telt.
12 Og du skal ta av oksens blod og stryke på alterets horn med din finger, Og resten av blodet skal du helle ut ved alterets fot.
13 Og du skal ta alt fettet som dekker innvollene, og den store leverlapp og begge nyrene med fettet som er på dem, og du skal brenne det på alteret.
14 Men kjøttet av oksen og dens hud og dens skarn skal du brenne opp med ild utenfor leiren - det er et syndoffer.
15 Så skal du ta den ene vær, og Aron og hans sønner skal legge sine hender på værens hode.
16 Og du skal slakte væren og ta dens blod og sprenge rundt om på alteret.
17 Men væren selv skal du dele opp i sine stykker; og du skal vaske innvollene og føttene og legge dem ovenpå stykkene og hodet.
18 Og du skal brenne hele væren på alteret - det er et brennoffer for Herren, en velbehagelig duft; det er et ildoffer for Herren.
19 Så skal du ta den andre vær, og Aron og hans sønner skal legge sine hender på værens hode.
20 Og du skal slakte væren og ta av dens blod og stryke på den høyre ørelapp på Aron og hans sønner og på tommelfingeren på deres høyre hånd og på stortåen på deres høyre fot, og du skal sprenge resten av blodet rundt om på alteret.
21 Og du skal ta av blodet som er på alteret, og av salvings-oljen og sprenge på Aron og på hans klær, og likeledes på hans sønner og på deres klær, så blir han hellig, han selv og hans klær, og likeledes hans sønner og deres klær.
22 Og du skal ta det feteste på væren, både halen og fettet som dekker innvollene, og den store leverlapp og begge nyrene og fettet på dem og det høyre lår; for dette er innvielses-væren.
23 Så skal du ta et rundt brød og en oljekake og en tynn brødleiv av kurven med de usyrede brød som står for Herrens åsyn.
24 Alt dette skal du legge i Arons hender og i hans sønners hender, og du skal svinge det for Herrens åsyn.
25 Så skal du ta det av deres hånd og brenne det på alteret sammen med brennofferet til en velbehagelig duft for Herrens åsyn; det er et ildoffer for Herren.
26 Deretter skal du ta brystet av Arons innvielses-vær og svinge det for Herrens åsyn; det skal være din del.
27 Og du skal hellige svingebrystet og løftelåret - det som svinges og det som løftes av Arons og hans sønners innvielses-vær.
28 Det skal være en rettighet for Aron og hans sønner hos Israels barn til evig tid; for det er en gave, en gave som Israels barn skal gi av sine takkoffer, en gave fra dem til Herren.
29 De hellige klær som Aron har, skal hans sønner ha etter ham; dem skal de ha på når de salves og vies til prester.
30 I syv dager skal den av hans sønner som blir prest i hans sted, bære disse klær - han som skal gå inn i sammenkomstens telt for å gjøre tjeneste i helligdommen.
31 Så skal du ta innvielses-væren og koke kjøttet på et hellig sted.
32 Og Aron og hans sønner skal spise kjøttet av væren og brødet som er i kurven, ved inngangen til sammenkomstens telt.
33 De skal spise dette soningsoffer, det som bæres fram når de vies til prester og helliges; men en uinnvidd skal ikke spise av det; for det er hellig.
34 Men dersom det blir noe tilovers av innvielses-kjøttet eller av brødet til om morgenen, da skal du brenne opp det som er tilovers; det skal ikke spises, for det er hellig.
35 Slik skal du gjøre med Aron og hans sønner, i ett og alt slik som jeg har befalt deg. Syv dager skal deres innvielse vare.
36 Du skal hver dag ofre en okse som syndoffer til soning, og du skal rense alteret fra synd idet du gjør soning for det, og du skal salve det for å hellige det.
37 I syv dager skal du gjøre soning for alteret og hellige det, og da skal alteret være høyhellig; hver den som rører ved alteret, blir hellig.
38 Dette er det du alltid skal ofre på alteret: hver dag to årsgamle lam.
39 Det ene lam skal du ofre om morgenen, og det andre lam skal du ofre mellom de to aftenstunder,
40 og til det første lam tiendedelen av en efa[^1] fint mel, blandet med fjerdedelen av en hin olje av støtte oliven, og til drikkoffer fjerdedelen av en hin vin.
41 Det andre lam skal du ofre mellom de to aftenstunder; med det samme matoffer som om morgenen og med det samme drikkoffer skal du ofre det, til en velbehagelig duft, et ildoffer for Herren.
42 Dette skal være et stadig brennoffer hos deres etterkommere, og det skal bæres fram for Herrens åsyn ved inngangen til sammenkomstens telt, hvor jeg vil komme sammen med dere for å tale til dere.
43 Der vil jeg komme sammen med Israels barn, og det skal helliges ved min herlighet.
44 Og jeg vil hellige sammenkomstens telt og alteret; og Aron og hans sønner vil jeg hellige til å tjene meg som prester.
45 Og jeg vil bo midt iblant Israels barn, og jeg vil være deres Gud.
46 Og de skal kjenne at jeg er Herren deres Gud, som førte dem ut av Egypt for å bo midt iblant dem. Jeg er Herren deres Gud.

[^1]:  En efa var et mål for tørre varer, slik som en hin for flytende.
