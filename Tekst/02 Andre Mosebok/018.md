## Kapittel 18

1 Jetro, presten i Midian, Moses' svigerfar, fikk høre alt det Gud hadde gjort for Moses og for sitt folk Israel, hvordan Herren hadde ført Israel ut av Egypt.
2 Da tok Jetro, Moses' svigerfar, Sippora, Moses' hustru, som Moses før hadde sendt hjem,
3 og hennes to sønner - den ene hette Gersom, for Moses hadde sagt: Jeg er blitt gjest i et fremmed land,
4 og den andre hette Elieser*, for han hadde sagt: Min fars Gud var min hjelp og fridde meg fra Faraos sverd. / {* Gud er hjelp.}
5 Da nå Jetro, Moses' svigerfar, kom med hans sønner og hans hustru til ham i ørkenen, der hvor Moses hadde slått leir, ved Guds berg,
6 sendte han bud til Moses og sa: Jeg, din svigerfar Jetro, kommer til deg med din hustru og hennes to sønner.
7 Da gikk Moses sin svigerfar møte, bøyde seg for ham og kysset ham, og de spurte hverandre hvordan det sto til; så gikk de inn i teltet.
8 Og Moses fortalte sin svigerfar alt det Herren hadde gjort med Farao og egypterne for Israels skyld, og all den strev de hadde hatt på veien, og hvordan Herren hadde hjulpet dem.
9 Da ble Jetro glad over alt det gode Herren hadde gjort mot Israel, at han hadde fridd dem av egypternes hånd.
10 Og Jetro sa: Lovet være Herren, som fridde dere av egypternes hånd Og av Faraos hånd - han som fridde folket av egypternes hånd!
11 Nå vet jeg at Herren er større enn alle guder; for slik viste han seg ved det* hvormed egypterne viste sitt overmot mot dette folk. / {* d.e. ved vannet.}
12 Og Jetro, Moses' svigerfar, tok og ofret brennoffer og slaktoffer til Gud; og Aron og alle Israels eldste kom og holdt måltid med Moses' svigerfar for Guds åsyn.
13 Dagen etter satt Moses og skiftet rett mellom folket, og folket sto omkring Moses fra morgen til kveld.
14 Da Moses' svigerfar så hvor meget han hadde å gjøre for folket, sa han: Hva er dette for et arbeid du legger på deg for folket? Hvorfor sitter du alene og dømmer mens hele folket står omkring deg fra morgen til kveld?
15 Moses svarte sin svigerfar: Folket kommer til meg for å få vite Guds vilje;
16 når de har en sak, da kommer de til meg, og jeg skifter rett mellom dem og lærer dem Guds bud og lover.
17 Da sa Moses' svigerfar til ham: Det er ikke klokt det du her gjør.
18 Du må jo bli altfor trett, både du og dette folk som er med deg; for dette arbeid er for svært for deg, du makter ikke å gjøre det alene.
19 Men hør nå på meg! Jeg vil gi deg et råd, og Gud skal være med deg. Tred du fram for Gud på folkets vegne og legg deres saker fram for ham,
20 forklar dem budene og lovene, og lær dem den vei de skal vandre, og den gjerning de skal gjøre.
21 Velg deg så ut duelige menn av hele folket, menn som frykter Gud, troverdige menn, som hater urettferdig vinning, og sett dem til domsmenn over dem, noen over tusen, noen over hundre, noen over femti og noen over ti!
22 Og de skal skifte rett mellom folket til enhver tid; enhver stor sak skal de komme til deg med, men enhver liten sak skal de selv dømme i. Slik letter du byrden for deg selv, og de bærer den med deg.
23 Dersom du gjør dette, og Gud befaler deg det, da vil du kunne holde ut, og da vil også alt folket her kunne gå hjem i fred.
24 Moses lød sin svigerfars råd og gjorde alt det han sa.
25 Han valgte ut duelige menn av hele Israel og satte dem til høvdinger over folket, til domsmenn, noen over tusen, noen over hundre, noen over femti og noen over ti.
26 Og de skiftet rett mellom folket til enhver tid; enhver vanskelig sak kom de til Moses med, men i enhver liten sak dømte de selv.
27 Så tok Moses farvel med svigerfaren sin, og han dro hjem til sitt eget land.
