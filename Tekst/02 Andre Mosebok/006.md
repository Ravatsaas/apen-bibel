## Kapittel 6

1 Da sa Herren til Moses: Nå skal du se hva jeg vil gjøre med Farao; ved min sterke hånd skal han tvinges til å la dem fare, ja, ved min sterke hånd tvinges til å drive dem ut av sitt land.
2 Og Gud talte til Moses og sa til ham: Jeg er Herren.
3 Jeg åpenbarte meg for Abraham, for Isak og for Jakob som den allmektige Gud; men ved mitt navn Herren var jeg ikke kjent av dem.
4 Og jeg opprettet min pakt med dem, at jeg ville gi dem Kana'ans land, det land hvor de bodde som fremmede.
5 Og nå har jeg hørt hvordan Israels barn sukker over at egypterne gjør dem til slaver, og jeg har kommet min pakt i hu.
6 Si derfor til Israels barn: Jeg er Herren*, og jeg vil føre dere ut fra egypternes tunge byrder og utfri dere fra slavearbeidet under dem, og jeg vil forløse dere med utrakt arm og ved store straffedommer. / {* se 2MO 6, 3.}
7 Og jeg vil ta dere til mitt folk, og jeg vil være deres Gud, og dere skal kjenne at jeg er Herren deres Gud, han som fører dere ut fra egypternes tunge byrder.
8 Og jeg vil føre dere til det land som jeg med oppløftet hånd har svoret å ville gi til Abraham, Isak og Jakob, og jeg vil gi dere det til eiendom; jeg er Herren.
9 Og Moses sa dette til Israels barn; men de hørte ikke på Moses for angst og for det hårde slavearbeids skyld.
10 Da talte Herren til Moses og sa:
11 Gå inn og si til Farao, kongen i Egypt, at han skal la Israels barn fare ut av sitt land.
12 Og Moses tok slik til orde, der han sto for Herrens åsyn: Du ser Israels barn hører ikke på meg; hvordan skulle da Farao høre på meg, jeg som enda har uomskårne lepper?
13 Da talte Herren til Moses og Aron og sendte dem til Israels barn og til Farao, kongen i Egypt, med pålegg om at Israels barn skulle føres ut av Egypt.
14 Dette er overhodene for deres familier: Sønnene til Ruben, Israels førstefødte, var Hanok og Pallu, Hesron og Karmi; dette er Rubens ætter.
15 Simeons sønner var Jemuel og Jamin og Ohad og Jakin og Sohar og Saul, som var sønn av en Kana'anitterkvinne; dette er Simeons ætter.
16 Og dette er navnene på Levis sønner etter deres ætter: Gerson og Kahat og Merari; og Levi ble hundre og syv og tretti år gammel.
17 Gersons sønner var Libni og Sime'i etter deres ætter.
18 Kahats sønner var Amram og Jishar og Hebron og Ussiel; og Kahat ble hundre og tre og tretti år gammel.
19 Meraris sønner var Mahli og Musi. Dette er Levis ætter etter deres ættetavle.
20 Amram tok Jokebed, sin fars søster, til hustru, og med henne fikk han Aron og Moses; og Amram ble hundre og syv og tretti år gammel.
21 Jishars sønner var Korah og Nefeg og Sikri.
22 Ussiels sønner var Misael og Elsafan og Sitri.
23 Aron tok Eliseba, Amminadabs datter, Nahsjons søster, til hustru, og med henne fikk han Nadab og Abihu, Eleasar og Itamar.
24 Korahs sønner var Assir og Elkana og Abiasaf; dette er korahittenes ætter.
25 Eleasar, Arons sønn, tok en av Putiels døtre til hustru, og med henne fikk han Pinehas. Dette var overhodene for levittenes familier etter deres ætter.
26 Disse menn, Aron og Moses, var det Herren talte slik til: Før Israels barn ut av Egypt, hær for hær!
27 Det var de som sa til Farao, kongen i Egypt, at Israels barn skulle føres ut av Egypt, disse menn, Moses og Aron.
28 Og det skjedde dengang Herren talte til Moses i Egypt,
29 da sa Herren til Moses: Jeg er Herren; tal til Farao, kongen i Egypt, alt det jeg taler til deg.
30 Men Moses sa, der han sto for Herrens åsyn: Du vet jeg har uomskårne lepper; hvordan skulle da Farao høre på meg?
