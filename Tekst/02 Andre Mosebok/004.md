## Kapittel 4

1 Moses svarte: De vil visst ikke tro meg og ikke høre på meg, de vil si: Herren har ikke åpenbart seg for deg.
2 Da sa Herren til ham: Hva er det du har i hånden? Han svarte: En stav.
3 Da sa han: Kast den på jorden! Og han kastet den på jorden, og den ble til en slange; og Moses flyktet for den.
4 Og Herren sa til Moses: Rekk ut din hånd og grip den i halen! Så rakte han ut hånden og grep fatt i den, og den ble til en stav i hans hånd.
5 Så må de vel tro at Herren, deres fedres Gud, Abrahams Gud, Isaks Gud og Jakobs Gud, har åpenbart seg for deg.
6 Og Herren sa fremdeles til ham: Stikk din hånd i barmen! Og han stakk sin hånd i barmen; og da han dro den ut, se, da var hans hånd spedalsk, som sne.
7 Og han sa: Stikk din hånd i barmen igjen! Og han stakk igjen sin hånd i barmen; og da han dro den ut av sin barm, se, da var den igjen blitt som hans legeme ellers.
8 Om de nå ikke tror deg eller akter på det første tegn, så vil de da visst tro på det andre tegn.
9 Men tror de ikke engang på disse to tegn, og vil de ikke høre på deg, da skal du ta vann av elven og helle det ut på jorden, og det vann du tar av elven, det skal bli til blod på jorden.
10 Men Moses sa til Herren: Hør meg, Herre! Jeg har aldri vært noen ordets mann, hverken før, eller siden du begynte å tale til din tjener; jeg er tung i mæle og tung i tale.
11 Men Herren sa til ham: Hvem har gitt mennesket munn, og hvem gjør stum eller døv eller seende eller blind? Er det ikke jeg, Herren?
12 Gå nå du, og jeg vil være med din munn og lære deg hva du skal tale.
13 Men han sa: Hør meg, Herre! Send bud med hvem du ellers vil!
14 Da ble Herrens vrede tent opp mot Moses, og han sa: Har du ikke din bror Aron, levitten? Han, vet jeg, kan tale; og nå kommer han deg også i møte, og når han ser deg, blir han glad.
15 Og du skal tale til ham og legge ordene i hans munn, og jeg skal være med din munn og med hans munn og lære dere hva dere skal gjøre.
16 Og han skal tale til folket for deg; han skal være din munn, og du skal være Gud for ham.
17 Og du skal ta denne stav i din hånd; med den skal du gjøre tegnene.
18 Så gikk Moses, og da han kom tilbake til Jetro, sin svigerfar, sa han til ham: Kjære, la meg få dra tilbake til mine brødre i Egypt og se om de enda er i live. Og Jetro sa til Moses: Dra bort i fred!
19 Og Herren sa til Moses i Midian: Dra avsted og vend tilbake til Egypt! Nå er de døde alle de som sto deg etter livet.
20 Så tok Moses sin hustru og sine sønner og satte dem på eselet og vendte tilbake til Egypt; og Moses tok Guds stav i sin hånd.
21 Og Herren sa til Moses: Når du nå vender tilbake til Egypt, så se til at du gjør alle de under som jeg har gitt deg makt til å gjøre, for Faraos øyne; men jeg vil forherde hans hjerte, så han ikke lar folket fare.
22 Da skal du si til Farao: Så sier Herren: Min sønn, min førstefødte, er Israel,
23 og jeg sa til deg: La min sønn fare, så han kan tjene meg, men du ville ikke la ham fare; derfor vil jeg nå slå ihjel din sønn, din førstefødte.
24 Underveis, på et hvilested, hendte det at Herren kom imot ham og søkte å ta hans liv.
25 Da tok Sippora en skarp stein og skar bort sin sønns forhud og kastet den for hans føtter og sa: Sannelig, du er meg en blodbrudgom.
26 Så lot han ham være; da sa hun: En blodbrudgom for omskjærelsens skyld.
27 Og Herren sa til Aron: Gå Moses i møte i ørkenen! Og han gikk og traff ham ved Guds berg og kysset ham.
28 Og Moses forkynte Aron alt hva Herren, som sendte ham, hadde talt, og alle de tegn han hadde pålagt ham å gjøre.
29 Så gikk Moses og Aron; og de samlet alle de eldste av Israels barn.
30 Og Aron bar fram alle de ord Herren hadde talt til Moses, og han gjorde tegnene for folkets øyne.
31 Og folket trodde; og da de hørte hvordan Herren hadde sett til Israels barn og gitt akt på deres nød, bøyde de seg og tilbad.
