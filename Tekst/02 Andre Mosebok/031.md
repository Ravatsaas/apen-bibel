## Kapittel 31

1 Og Herren talte til Moses og sa:
2 Se, jeg har kalt Besalel, sønn av Uri, Hurs sønn, av Juda stamme,
3 og jeg har fylt ham med Guds Ånd, med visdom og med forstand og med kunnskap og med dyktighet til alle slags arbeid,
4 til å uttenke kunstverker, til å arbeide i gull og i sølv og i kobber
5 og til å slipe stener til innfatning og skjære ut i tre, til å utføre alle slags arbeid.
6 Og se, jeg har gitt ham til medhjelper Oholiab, Akisamaks sønn, av Dans stamme, og alle kunstforstandige menn har jeg gitt visdom i hjertet, så de kan gjøre alt det jeg har sagt deg:
7 sammenkomstens telt og vidnesbyrdets ark og nådestolen ovenover den og alt som hører teltet til,
8 og bordet med det som dertil hører, og lysestaken av rent gull med alt som hører til den, og røykofferalteret
9 og brennoffer-alteret med alt som dertil hører, og vaskekaret med sitt fotstykke,
10 og embedsklærne og de hellige klær til Aron, presten, og presteklærne til hans sønner,
11 og salvings-oljen og røkelsen av velluktende krydderier til helligdommen. De skal i ett og alt gjøre slik som jeg har sagt deg.
12 Og Herren sa til Moses:
13 Tal til Israels barn og si: Mine sabbater skal dere holde; for det er et tegn mellom meg og dere fra slekt til slekt, for at dere skal vite at jeg er Herren som helliger dere.
14 Derfor skal dere holde sabbaten; den skal være dere hellig; den som vanhelliger den, skal late livet; hver den som gjør noe arbeid på den dag, han skal utryddes av sitt folk.
15 I seks dager skal der arbeides; men på den syvende dag skal det være høyhellig sabbat, hellig for Herren; hver den som gjør noe arbeid på sabbatsdagen, skal late livet.
16 Og Israels barn skal ta vare på sabbaten, så de holder den slekt etter slekt, en evig pakt.
17 Den skal være et evig tegn mellom meg og Israels barn; for i seks dager gjorde Herren himmelen og jorden, og på den syvende dag hvilte han og holdt seg i ro.
18 Og da han hadde talt ut med Moses på Sinai berg, gav han ham vidnesbyrdets to tavler, tavler av stein, skrevet med Guds finger.
