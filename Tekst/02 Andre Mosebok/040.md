## Kapittel 40

1 Og Herren talte til Moses og sa:
2 I den første måned, på den første dag i måneden, skal du reise tabernaklet, sammenkomstens telt.
3 Der skal du sette vidnesbyrdets ark og dekke for arken med forhenget.
4 Så skal du sette inn bordet, og på det skal du legge alt som skal ligge på det; og du skal bære inn lysestaken og sette opp lampene på den.
5 Og du skal sette det gullklædde røykoffer-alter foran vidnesbyrdets ark og henge opp teppet for inngangen til tabernaklet.
6 Brennoffer-alteret skal du sette foran inngangen til tabernaklet, sammenkomstens telt.
7 Og vaskekaret skal du sette mellom sammenkomstens telt og alteret og ha vann i det.
8 Og så skal du sette opp forgården rundt omkring og henge opp teppet for porten til forgården.
9 Deretter skal du ta salvingsoljen og salve tabernaklet og alt som er i det, og du skal hellige tabernaklet og alt som hører det til, så det blir hellig.
10 Og du skal salve brennofferalteret og alt som hører det til, og du skal hellige alteret, og alteret skal være høyhellig.
11 Og du skal salve vaskekaret og dets fotstykke og hellige det.
12 Så skal du føre Aron og hans sønner fram til inngangen til sammenkomstens telt Og vaske dem med vann.
13 Og du skal klæ Aron i de hellige klær og salve ham og hellige ham, og så skal han tjene meg som prest.
14 Og hans sønner skal du også føre fram og klæ dem i underkjortlene.
15 Og du skal salve dem, slik som du salvet deres far, og så skal de tjene meg som prester; og denne salving skal gi dem retten til prestedømmet for evig tid, slekt etter slekt.
16 Og Moses gjorde så; han gjorde i ett og alt slik som Herren befalte ham.
17 I den første måned i det annet år, på den første dag i måneden, var det tabernaklet ble reist.
18 Da reiste Moses tabernaklet: Han satte ned fotstykkene og stilte opp plankene, la tverrstengene inn og reiste stolpene.
19 Så bredte han ut dekket over tabernaklet og la varetaket ovenpå, slik som Herren hadde befalt Moses.
20 Deretter tok han og la vidnesbyrdet i arken og satte stengene i og satte nådestolen ovenpå arken.
21 Og arken satte han inn i tabernaklet og hengte opp det dekkende forheng foran vidnesbyrdets ark, slik som Herren hadde befalt Moses.
22 Så satte han bordet i sammenkomstens telt ved den nordre vegg av tabernaklet utenfor forhenget
23 og la brødene i rad på det for Herrens åsyn, slik som Herren hadde befalt Moses
24 Lysestaken satte han i sammenkomstens telt midt imot bordet ved den søndre vegg av tabernaklet
25 og satte opp lampene for Herrens åsyn, slik som Herren hadde befalt Moses
26 Så satte han det gullklædde alter i sammenkomstens telt foran forhenget
27 og brant velluktende røkelse på det, slik som Herren hadde befalt Moses
28 Deretter hengte han opp teppet for inngangen til tabernaklet.
29 Brennoffer-alteret satte han ved inngangen til tabernaklet, sammenkomstens telt, og ofret brennoffer og matoffer på det, slik som Herren hadde befalt Moses
30 Vaskekaret satte han mellom sammenkomstens telt og alteret og hadde vann i det til å vaske seg med.
31 Og Moses og Aron og hans sønner vasket sine hender og sine føtter i det.
32 Når de gikk inn i sammenkomstens telt, og når de trådte nær til alteret, vasket de seg, slik som Herren hadde befalt Moses.
33 Så reiste han opp forgården omkring tabernaklet og alteret og hengte opp teppet for porten til forgården. Slik fullendte Moses verket.
34 Da dekket skyen sammenkomstens telt, og Herrens herlighet fylte tabernaklet.
35 Og Moses kunne ikke gå inn i sammenkomstens telt fordi skyen hvilte over det, og Herrens herlighet fylte tabernaklet.
36 Og når skyen løftet seg fra tabernaklet, brøt Israels barn opp; så gjorde de på alle sine tog.
37 Men når skyen ikke løftet seg, brøt de ikke opp, men ventet til den dag den løftet seg igjen.
38 For Herrens sky lå over tabernaklet om dagen, og om natten lyste den som ild, for alle Israels barns øyne på alle deres tog.
