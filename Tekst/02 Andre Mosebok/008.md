## Kapittel 8

1 Da sa Herren til Moses: Gå inn til Farao og si til ham: Så sier Herren: La mitt folk fare, så de kan tjene meg!
2 Dersom du nekter å la dem fare, da vil jeg plage hele ditt land med frosk.
3 Og elven skal vrimle av frosk, og de skal krype opp og komme inn i ditt hus og i ditt sengkammer og opp i din seng og i dine tjeneres hus og på ditt folk og i dine bakerovner og i dine deigtrau.
4 Ja, på deg og på ditt folk og på alle dine tjenere skal froskene krype opp.
5 Og Herren sa til Moses: Si til Aron: Rekk ut din hånd med din stav over elvene, over kanalene og over sjøene, og la froskene komme opp over Egypt!
6 Og Aron rakte ut sin hånd over Egypts vann, og froskene kom opp og dekket hele Egypt.
7 Men tegnsutleggerne gjorde det samme med sine hemmelige kunster og lot froskene komme opp over Egypt.
8 Da kalte Farao Moses og Aron til seg og sa: Be til Herren at han vil ta froskene bort fra meg og mitt folk! Da til jeg la folket fare, sa de kan ofre til Herren.
9 Og Moses sa til Farao: Ha selv den ære å si når jeg skal be for deg og dine tjenere og ditt folk at froskene må bli drevet bort fra deg og dine hus, så de bare blir tilbake i elven.
10 Han svarte: Imorgen. Da sa Moses: La det bli som du sier, for at du kan kjenne at det ikke er noen som Herren vår Gud.
11 Froskene skal vike fra deg og dine hus og fra dine tjenere og ditt folk; bare i elven skal de bli tilbake.
12 Så gikk Moses og Aron ut igjen fra Farao, og Moses ropte til Herren for froskenes skyld som han hadde ført over Farao.
13 Og Herren gjorde som Moses hadde sagt, og froskene som var i husene og gårdene og på markene, døde bort;
14 og de samlet dem i dyngevis, og landet ble fylt med stank.
15 Men da Farao så at han hadde fått luft, gjorde han sitt hjerte hårdt og hørte ikke på dem, slik som Herren hadde sagt.
16 Da sa Herren til Moses: Si til Aron: Rekk ut din stav og slå i støvet på jorden, så skal det bli til mygg i hele Egypt.
17 Og de gjorde slik; Aron rakte ut sin hånd med sin stav og slo i støvet på jorden, og myggene kom både på folk og fe; alt støvet på jorden ble til mygg i hele Egypt.
18 Tegnsutleggerne gjorde likeså med sine hemmelige kunster; de søkte å få mygg fram, men kunne ikke. Og myggene ble sittende på folk og på fe.
19 Da sa tegnsutleggerne til Farao: Dette er Guds finger. Men Faraos hjerte var og ble forherdet, og han hørte ikke på dem, slik som Herren hadde sagt.
20 Da sa Herren til Moses: Stå tidlig opp imorgen, og still deg fram for Farao når han går ned til elven, og si til ham: Så sier Herren: La mitt folk fare, så de kan tjene meg!
21 For dersom du ikke lar mitt folk fare, da sender jeg fluesvermer over deg og dine tjenere og ditt folk og dine hus, og egypternes hus skal fylles av fluesvermene, ja endog jorden de står på.
22 Men på den dag vil jeg undta Gosen, hvor mitt folk bor, så det ikke skal være fluesvermer der; da skal du kjenne at jeg, Herren, er midt i landet.
23 For jeg vil frelse mitt folk og gjøre forskjell på mitt folk og ditt folk; imorgen skal dette tegn skje.
24 Og Herren gjorde som han hadde sagt, og det kom svære fluesvermer i Faraos hus og i hans tjeneres hus; i hele Egypt ble landet herjet av fluesvermer.
25 Da kalte Farao Moses og Aron til seg og sa: Gå og ofre til deres Gud her i landet!
26 Men Moses sa: Det er ikke rådelig å gjøre så; for det vi ofrer til Herren vår Gud, er en styggedom for egypterne; om vi nå ofret for egypternes øyne det som er en styggedom for dem, ville de da ikke stene oss?
27 Tre dagsreiser vil vi gå ut i ørkenen og ofre til Herren vår Gud, slik som han befaler oss.
28 Da sa Farao: Jeg vil la dere fare, så dere kan ofre til Herren deres Gud i ørkenen; men dere må ikke dra langt bort. Be for meg!
29 Moses svarte: Se, jeg går nå ut og vil be til Herren, og imorgen skal fluesvermene vike bort fra Farao, fra hans tjenere og fra hans folk; bare nå Farao ikke mere vil bruke svik, men la folket fare, så de kan ofre til Herren.
30 Så gikk Moses ut fra Farao og bad til Herren.
31 Og Herren gjorde som Moses bad, og lot fluesvermene vike bort fra Farao, fra hans tjenere og fra hans folk; det ble ikke én igjen.
32 Men Farao forherdet sitt hjerte også denne gang; han lot ikke folket fare.
