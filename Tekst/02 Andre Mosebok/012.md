## Kapittel 12

1 Og Herren sa til Moses og Aron i Egyptens land:
2 Denne måned* skal være deres nytt årsmåned, den skal være den første av årets måneder hos dere. / {* måneden abib eller nisan, 2MO 13, 4. NEH 2, 11. omtrent vår april.}
3 Tal til hele Israels menighet og si: På den tiende dag i denne måned skal hver husfar ta seg ut et lam, et lam for hvert hus.
4 Men dersom huset er for lite til et lam, skal han og hans nærmeste nabo ta et lam sammen etter tallet på deres husfolk; etter hva enhver eter, skal dere regne folk på hvert lam.
5 Det skal være et lam uten lyte, av hankjønn, årsgammelt; et lam eller et kje kan dere ta.
6 Og dere skal gjemme det til den fjortende dag i denne måned; da skal hele Israels samlede menighet slakte det mellom de to aftenstunder*. / {* mellom solens nedgang og nattens frembrudd.}
7 Og de skal ta av blodet og stryke på begge dørstolpene og på det øverste dørtre på de hus hvor de eter det.
8 Og de skal ete kjøttet samme natt; stekt ved ild og med usyret brød og bitre urter skal de ete det.
9 dere må ikke ete noe av det rått eller kokt i vann, men stekt ved ild, med hode, føtter og innvoller.
10 Og dere skal ikke levne noe av det til om morgenen; er det noe igjen om morgenen, skal dere brenne det opp i ilden.
11 Og slik skal dere ete det: med ombundne lender, med sko på føttene og med stav i hånd, og dere skal ete det i hast; det er påske* for Herren. / {* ordet påske betyr forbigang.}
12 For samme natt vil jeg gå igjennem Egyptens land og slå ihjel alt førstefødt i Egyptens land, både folk og fe, og over alle Egyptens guder vil jeg holde dom; jeg er Herren.
13 Og blodet på de hus som dere er i, skal være til et tegn for dere; når jeg ser blodet, vil jeg gå dere forbi; og ikke skal noe slag ramme dere til ødeleggelse når jeg slår Egyptens land.
14 Og denne dag skal være en minnedag for dere, og dere skal holde den som en høytid for Herren; det skal være en evig forskrift for dere å holde den, slekt etter slekt.
15 I syv dager skal dere ete usyret brød. Straks på den første dag skal dere ha all surdeig bort av deres hus; enhver som eter syret brød fra den første til den syvende dag, han skal utryddes av Israel.
16 Og på den første dag skal dere holde en hellig sammenkomst, og likeså på den syvende dag en hellig sammenkomst. Intet arbeid skal gjøres noen av de dager; bare den mat som enhver av dere trenger, må dere lage til.
17 Dere skal holde de usyrede brøds høytid, for på denne samme dag førte jeg deres hærer ut av Egyptens land; derfor skal det være en evig forskrift for dere å holde denne dag, slekt etter slekt.
18 I den første måned, på den fjortende dag i måneden om kvelden skal dere ete usyret brød, og det skal dere gjøre helt til den enogtyvende dag om kvelden i samme måned.
19 I syv dager skal det ikke finnes surdeig i deres hus; enhver som eter syret brød, han skal utryddes av Israels menighet, enten han er en fremmed eller innfødt i landet.
20 Intet syret skal dere ete, i alle hus skal dere ete usyret brød.
21 Da kalte Moses alle Israels eldste til seg og sa til dem: Gå og hent småfe for deres familier og slakt påskelammet!
22 Og dere skal ta et knippe isop og dyppe i blodet som er i skålen, og stryke på det øverste dørtre og på begge dørstolpene noe av blodet i skålen, og ingen av dere skal gå ut av sin husdør før om morgenen.
23 For Herren skal gå igjennem landet for å slå egypterne, og når han ser blodet på det øverste dørtre og på begge dørstolpene, skal han gå døren forbi og ikke la ødeleggeren få komme inn i deres hus og slå dere.
24 Dette skal dere holde; det skal være en forskrift for deg og dine barn til evig tid.
25 Og når dere kommer inn i det land Herren skal gi dere, slik som han har lovt, da skal dere holde denne tjeneste.
26 Og når deres barn sier til dere: Hva er dette for en tjeneste som dere holder? -
27 da skal dere si: Det er påskeoffer for Herren, som gikk forbi Israels barns hus i Egypten da han slo egypterne og fridde våre hus. Og folket bøyde seg og tilbad.
28 Og Israels barn gikk bort og gjorde dette; som Herren hadde sagt til Moses og Aron, slik gjorde de.
29 Så skjedde det ved midnatts tid at Herren slo ihjel alle førstefødte i Egyptens land, fra den førstefødte sønn av Farao, som satt på sin trone, til den førstefødte sønn av fangen, som var i fengslet, og alt førstefødt blandt buskapen.
30 Da sto Farao opp om natten, han og alle hans tjenere og alle egypterne, og det ble et stort skrik i Egypten; for det var ikke et hus hvor det ikke var en død.
31 Og han kalte Moses og Aron til seg om natten og sa: Gjør dere rede, dra ut fra mitt folk, både dere og Israels barn, far bort og tjen Herren, som dere har sagt!
32 Ta med dere både deres småfe og deres storfe, som dere har sagt, gå og bed godt også over meg!
33 Og egypterne trengte hårdt på folket for å få dem hastig ut av landet; for de sa: Vi er dødsens alle sammen!
34 Så tok folket sin deig, før den var syret; de svøpte sine deigtrau i sine klær og bar dem på sine skuldrer.
35 Og Israels barn gjorde som Moses hadde sagt, og bad egypterne om smykker av sølv og gull og om klær.
36 Og Herren gav folket yndest hos egypterne, så de gjerne gav dem det de bad om. Det var det bytte de tok av egypterne.
37 Så brøt da Israels barn opp fra Ra'amses og tok veien til Sukkot, omkring seks hundre tusen mann til fots foruten barna.
38 Og det dro også en stor hop av alle slags folk med dem, og småfeet og storfeet, en overmåte stor mengde fe.
39 Av den deig de hadde med seg fra Egypten, bakte de usyrede kaker; for den var ikke syret, fordi de var drevet ut av Egypten og ikke torde dryge der lenger; heller ikke hadde de laget i stand reisekost.
40 Men den tid Israels barn hadde bodd i Egypten, var fire hundre og tretti år.
41 På den dag de fire hundre og tretti år var til ende, da var det alle Herrens hærer dro ut av Egyptens land.
42 Denne natt tok Herren i akt for å føre dem ut av Egyptens land; den samme natt skal alle Israels barn ta i akt for Herren, slekt etter slekt.
43 Og Herren sa til Moses og Aron: Dette er forskriften om påskelammet: Ingen fremmed skal ete av det.
44 Men enhver slave som er kjøpt for sølv, ham skal du omskjære; da kan han ete av det.
45 Ingen innerst eller dagarbeider skal ete av det.
46 I ett hus skal det etes; du skal ikke la noe av kjøttet komme utenfor huset, og dere skal ikke bryte noe ben på det.
47 Slik skal hele Israels menighet gjøre.
48 Og når en fremmed oppholder seg hos deg og vil holde påske for Herren, skal alt mannkjønn hos ham omskjæres, og da kan han få være med og holde den; han skal være som en innfødt i landet; men ingen uomskåret skal ete av det.
49 Det skal være en og samme lov for den innfødte og for den fremmede som oppholder seg hos dere.
50 Og alle Israels barn gjorde slik; som Herren hadde befalt Moses og Aron, slik gjorde de.
51 På denne samme dag var det Herren førte Israels barn ut av Egyptens land, hær etter hær.
