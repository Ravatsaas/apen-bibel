## Kapittel 3

1 Og Moses gjætte småfeet hos Jetro, sin svigerfar, presten i Midian, og han drev engang småfeet bortom ørkenen og kom til Guds berg, til Horeb*. / {* Horeb var en del av Sinai-fjellene.}
2 Der åpenbarte Herrens engel seg for ham i en flammende ild, midt ut av en tornebusk; og han så opp, og se, tornebusken sto i lys lue, men tornebusken brant ikke opp.
3 Og Moses sa: Jeg vil gå bort og se dette vidunderlige syn, hvorfor tornebusken ikke brenner opp.
4 Da Herren så at han gikk bort for å se, ropte Gud til ham midt ut av tornebusken og sa: Moses, Moses! Og han svarte: Ja, her er jeg.
5 Da sa han: Kom ikke nærmere, dra dine sko av dine føtter! For det sted du står på, er hellig jord.
6 Så sa han: Jeg er din fars Gud, Abrahams Gud, Isaks Gud og Jakobs Gud. Da skjulte Moses sitt ansikt, for han fryktet for å skue Gud.
7 Og Herren sa: Jeg har sett mitt folks nød i Egypt, og jeg har hørt deres klagerop over arbeidsfogdene; jeg vet hva de lider.
8 Og nå er jeg steget ned for å utfri dem av egypternes hånd og for å føre dem opp fra dette land til et godt og vidtstrakt land, til et land som flyter med melk og honning, det land hvor kana'anittene bor og hetittene og amorittene og ferisittene og hevittene og jebusittene.
9 Nå er Israels barns skrik nådd opp til meg, og jeg har også sett hvordan egypterne mishandler dem.
10 Så gå nå du avsted, jeg vil sende deg til Farao, og du skal føre mitt folk, Israels barn, ut av Egypt!
11 Men Moses sa til Gud: Hvem er jeg, at jeg skulle gå til Farao, og at jeg skulle føre Israels barn ut av Egypt?
12 Og han sa: Sannelig, jeg vil være med deg, og dette skal være deg et tegn på at jeg har sendt deg: Når du har ført folket ut av Egypt, da skal dere holde gudstjeneste på dette fjell.
13 Da sa Moses til Gud: Men når jeg nå kommer til Israels barn og sier til dem: Deres fedres Gud har sendt meg til dere, og de så spør meg: Hva er hans navn? - hva skal jeg da svare dem?
14 Og Gud sa til Moses: Jeg er den jeg er ; og han sa: Så skal du si til Israels barn: "Jeg er" har sendt meg til dere.
15 Og Gud sa fremdeles til Moses: Så skal du si til Israels barn: Herren*, deres fedres Gud, Abrahams Gud, Isaks Gud og Jakobs Gud, har sendt meg til dere. Dette er mitt navn til evig tid, og så skal de kalle meg fra slekt til slekt. / {* Jahve d.e. han er, 2MO 3, 14. JES 42, 8. SLM 135, 13.}
16 Gå nå og kall sammen de eldste i Israel og si til dem: Herren, deres fedres Gud, har åpenbart seg for meg, Abrahams, Isaks og Jakobs Gud, og sagt: Jeg har sett til dere og vet hvordan de farer fram mot dere i Egypt.
17 Og jeg sa: Jeg vil føre dere ut av alt det onde dere lider i Egypt, til kana'anittenes og hetittenes og amorittenes og ferisittenes og hevittenes og jebusittenes land, til et land som flyter med melk og honning.
18 Og de skal høre på dine ord, og du skal gå inn til kongen i Egypt, du og de eldste i Israel, og dere skal si til ham: Herren, hebreernes Gud, har møtt oss; la oss nå gå tre dagsreiser ut i ørkenen og ofre til Herren vår Gud.
19 Men jeg vet at kongen i Egypt ikke vil gi dere lov til å dra ut, ikke engang om han får kjenne en sterk hånd over seg.
20 Derfor vil jeg rekke ut min hånd og slå Egypt med alle mine under, som jeg vil gjøre midt iblant dem; så skal han la dere fare.
21 Og jeg vil la dette folk finne yndest hos egypterne, så dere, når dere drar ut, ikke skal dra tomhendt bort;
22 men enhver kvinne skal be sin grannekvinne og den som bor i hennes hus, om smykker av sølv og gull og om klær, og dere skal la deres sønner og deres døtre ta dem på seg; dette er det bytte dere skal ta av egypterne.
