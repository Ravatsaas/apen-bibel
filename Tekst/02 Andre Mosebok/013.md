## Kapittel 13

1 Og Herren talte til Moses og sa:
2 Du skal hellige meg alt førstefødt, alt det som åpner morsliv blandt Israels barn, enten det er folk eller fe! Meg hører det til.
3 Og Moses sa til folket: Kom i hu denne dag da dere gikk ut av Egypten, av slavehuset, for med sterk hånd førte Herren dere ut derfra! Da skal dere ikke spise syret brød.
4 Idag drar dere ut, i måneden abib.
5 Når da Herren fører deg inn i kana'anittenes og hetittenes og amorittenes og hevittenes og jebusittenes land, som han tilsvor dine fedre å gi deg, et land som flyter med melk og honning, da skal du holde denne tjeneste i denne måned.
6 I syv dager skal du spise usyret brød, og på den syvende dag skal det være høytid for Herren.
7 Usyret brød skal du spise alle de syv dager, det skal ikke finnes syret brød hos deg, og ikke surdeig i hele ditt land.
8 Og samme dag skal du fortelle din sønn det og si: Dette er til minne om det som Herren gjorde for meg da jeg dro ut av Egypten.
9 Og det skal være deg til et tegn på din hånd og til en minneskrift på din panne, for at Herrens lov skal være i din munn; for med sterk hånd førte Herren deg ut av Egypten.
10 Og du skal gjøre etter denne lov til fastsatt tid, år etter år.
11 Og når Herren har ført deg til kana'anittenes land, slik som han tilsvor deg og dine fedre, og gir deg det,
12 da skal du overgi til Herren alt det som åpner morsliv; alt som åpner morsliv, som faller av det fe du har, hvis det er av hankjønn, hører det Herren til.
13 Og alt som åpner morsliv blandt asen, skal du løse med et stykke småfe; men hvis du ikke løser det, skal du bryte nakken på det; og alt førstefødt av mennesker, blandt dine sønner, skal du løse.
14 Og når din sønn siden spør deg og sier: Hva betyr dette? da skal du svare ham: Med sterk hånd førte Herren oss ut av Egypten, av slavehuset.
15 For dengang da Farao satte seg hårdt imot å la oss fare, da slo Herren ihjel alt førstefødt i Egyptens land, både folk og fe; derfor ofrer jeg Herren alt det som åpner morsliv, det som er av hankjønn, og alle førstefødte blandt mine sønner løser jeg.
16 Og det skal være til et tegn på din hånd og til en minneseddel på din panne; for med sterk hånd førte Herren oss ut av Egypten.
17 Da nå Farao lot folket fare, da førte Gud dem ikke på veien til filistrenes land, skjønt den var den nærmeste; for Gud sa: Folket kunne angre det når de ser krig for seg, og så vende tilbake til Egypten.
18 Men Gud lot folket ta omveien gjennom ørkenen mot det Røde Hav. Og Israels barn dro fullt rustet ut av Egyptens land.
19 Og Moses tok Josefs bein med seg; for Josef hadde tatt en ed av Israels barn og sagt: Gud skal se til dere, og da skal dere føre beinene mine med dere opp herfra.
20 Så brøt de opp fra Sukkot og slo leir i Etam ved grensen av ørkenen.
21 Og Herren gikk foran dem, om dagen i en skystøtte for å lede dem på veien og om natten i en ildstøtte for å lyse for dem, så de kunne dra fram både dag og natt.
22 Skystøtten vek ikke fra folket om dagen, ikke heller ildstøtten om natten.
