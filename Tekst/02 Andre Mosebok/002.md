## Kapittel 2

1 Så var det en mann av Levis hus som gikk bort og tok en Levis datter til ekte.
2 Og kvinnen ble fruktsommelig og fødte en sønn; og da hun så at det var et vakkert barn, skjulte hun ham i tre måneder.
3 Men da hun ikke lenger kunne skjule ham, tok hun en kiste til ham av rør og smurte den over med jordbek og tjære, og hun la gutten i den og satte den i sivet ved elvebredden.
4 Men hans søster sto et stykke fra for å få vite hvordan det gikk ham.
5 Da kom Faraos datter ned til elven for å bade seg, mens hennes jomfruer gikk fram og tilbake på elvebredden; hun fikk se kisten midt i sivet og sendte sin pike avsted og lot den hente.
6 Da hun åpnet den, så hun barnet, og se, det var en gutt som lå der og gråt; da ynkedes hun over ham og sa: Det er en av hebreernes guttebarn.
7 Da sa hans søster til Faraos datter: Skal jeg gå og hente en amme til deg blandt de hebraiske kvinner, så hun kan fostre opp barnet for deg?
8 Faraos datter svarte henne: Ja, gå! Og piken gikk og hentet guttens mor.
9 Da sa Faraos datter til henne: Ta denne gutt og fostre ham opp for meg; jeg vil gi deg lønn for det. Og konen tok gutten og fostret ham opp.
10 Da gutten ble voksen, gikk hun med ham til Faraos datter, og han ble som en sønn for henne; hun kalte ham Moses*, for - sa hun - av vannet har jeg dradd ham opp. / {* den som er dradd opp av vannet.}
11 Og det hendte på den tid da Moses var blitt voksen, at han gikk ut til sine brødre og så på deres slit og slep, og han fikk se en egyptisk mann som slo en hebraisk mann, en av hans brødre.
12 Da vendte han seg hit og dit og så at det ikke var noen der, og så slo han egypteren ihjel og skjulte ham i sanden.
13 Den andre dag gikk han nok en gang ut og så to hebraiske menn som holdt på å slåss; da sa han til ham som hadde urett: Hvorfor slår du din landsmann?
14 Han svarte: Hvem har satt deg til høvding og dommer over oss? Tenker du å slå meg ihjel, slik som du slo egypteren ihjel? Da ble Moses redd og sa: Sannelig, saken er blitt kjent.
15 Da Farao fikk høre det, søkte han å slå Moses ihjel; men Moses flyktet for Farao, og han tok bolig i landet Midian og bodde ved en brønn.
16 Presten i Midian hadde syv døtre; de kom og øste opp vann og fylte vannrennene for å vanne sin fars småfe.
17 Så kom det noen gjætere og drev dem bort; men Moses sto opp og hjalp dem og vannet deres småfe.
18 Da de så kom hjem til Re'uel, sin far, sa han: Hvorfor kommer dere så snart idag?
19 De svarte: En egyptisk mann hjalp oss mot gjæterne, og han øste også vann for oss og vannet småfeet.
20 Da sa han til sine døtre: Hvor er han da? Hvorfor lot dere mannen bli igjen der? Be ham inn, så han kan ete med oss!
21 Og Moses samtykket i å bli hos mannen; og han lot Moses få sin datter Sippora til hustru.
22 Hun fikk en sønn, og han kalte ham Gersom*; for han sa: Jeg er blitt en gjest i et fremmed land. / {* utlending der.}
23 Da lang tid var gått, døde kongen i Egypt, og Israels barn sukket over slaveriet sitt og klaget; og ropene deres over slaveriet steg opp til Gud.
24 Og Gud hørte deres sukk, og Gud kom i hu sin pakt med Abraham, Isak og Jakob.
25 Og Gud så til Israels barn, og Gud kjentes ved dem.
