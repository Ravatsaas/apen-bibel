## Kapittel 32

1 Men da folket så at Moses drøyde med å komme ned fra fjellet, samlet folket seg om Aron og sa til ham: Kom, gjør oss en gud som kan dra foran oss! For denne Moses, han som førte oss opp fra Egypt - vi vet ikke hva det er blitt av ham.
2 Da sa Aron til dem: Ta gullringene som deres hustruer, deres sønner og deres døtre har i sine ører, og kom til meg med dem!
3 Da tok alt folket gullringene ut av sine ører og kom til Aron med dem;
4 og han tok imot gullet og støpte det om og laget det med meiselen til en kalv. Da sa de: Dette er din Gud, Israel, som førte deg opp fra Egypt.
5 Da Aron så dette, bygget han et alter for den og lot utrope: Imorgen er det høytid for Herren!
6 Dagen etter sto de tidlig opp og ofret brennoffer og bar fram takkoffer; og folket satte seg ned for å spise og drikke og sto opp for å leke.
7 Da sa Herren til Moses: Skynd deg og stig ned! Ditt folk, som du har ført opp fra Egypt, har fordervet sin vei.
8 De er hastig veket av fra den vei jeg befalte dem å vandre; de har gjort seg en støpt kalv; den har de tilbedt og ofret til og sagt: Dette er din Gud, Israel, som førte deg opp fra Egypt.
9 Og Herren sa til Moses: Jeg har lagt merke til dette folk og sett at det er et hårdnakket folk.
10 La nå meg få råde, så min vrede kan tennes opp mot dem, og jeg kan ødelegge dem; så vil jeg gjøre deg til et stort folk.
11 Men Moses bønnfalt Herren sin Gud og sa: Herre! Hvorfor skal din vrede tennes opp mot ditt folk, som du har ført ut av Egypt med stor kraft og med veldig hånd?
12 Hvorfor skal egypterne si: Til ulykke har han ført dem ut; han ville slå dem ihjel i fjellene og utrydde dem av jorden? Vend om fra din brennende vrede og angre det onde du har tenkt å gjøre mot ditt folk!
13 Kom i hu dine tjenere Abraham, Isak og Israel, til hvem du har sagt og svoret ved deg selv: Jeg vil gjøre deres ætt tallrik som stjernene på himmelen, og hele dette land som jeg har talt om, vil jeg gi deres ætt, og de skal eie det til evig tid.
14 Så angret Herren det onde han hadde talt om å gjøre mot sitt folk.
15 Og Moses vendte seg og gikk ned fra fjellet med vidnesbyrdets to tavler i sin hånd, og på begge sider av tavlene var der skrevet; både på forsiden og baksiden var der skrevet.
16 Og tavlene var Guds arbeid, og skriften var Guds skrift, som var inngravd på tavlene.
17 Da Josva hørte hvordan folket støyet og skrek, sa han til Moses: Det lyder krigsrop i leiren.
18 Men han svarte: Det lyder ikke som seiersrop og ikke som skrik over mannefall; det er lyd av sang jeg hører.
19 Og da Moses kom nær til leiren, så han kalven og dansen; da ble hans vrede tent opp; han kastet tavlene fra seg og slo dem i stykker ved foten av fjellet.
20 Og han tok kalven som de hadde gjort, og kastet den på ilden og knuste den til den ble til støv, og støvet strødde han ovenpå vannet og gav Israels barn det å drikke.
21 Så sa Moses til Aron: Hva har dette folk gjort deg, siden du har ført så stor en synd over det?
22 Aron svarte: La ikke din vrede tennes opp, herre! Du vet selv at dette folk ligger i det onde;
23 de sa til meg: Gjør oss en gud som kan dra foran oss! For denne Moses, han som førte oss opp fra Egypt - vi vet ikke hva det er blitt av ham.
24 Da sa jeg til dem: Den som har gullsmykker på seg, ta dem av seg! Så gav de meg dem, og jeg kastet dem på ilden, og slik ble denne kalv til.
25 Da Moses så at folket var ustyrlig - for Aron hadde sloppet det løs til spott for deres motstandere -
26 så stilte han seg i porten til leiren og sa: Hver den som hører Herren til, han komme hit til meg! Da samlet alle Levis barn seg om ham.
27 Og han sa til dem: Så sier Herren, Israels Gud: Hver binde sitt sverd ved sin lend! Gå så fram og tilbake fra port til port i leiren og slå ihjel hver sin bror og hver sin venn og hver sin frende!
28 Og Levis barn gjorde som Moses sa; og den dag falt det av folket omkring tre tusen mann.
29 For Moses sa: Innvi dere idag til prester for Herren, om det så er med blodet av sønn eller bror; så skal han idag gi dere sin velsignelse.
30 Dagen etter sa Moses til folket: Dere har gjort en stor synd. Nå vil jeg stige opp til Herren; kanskje jeg kunne gjøre soning for deres synd.
31 Så vendte Moses tilbake til Herren og sa: Akk, dette folk har gjort en stor synd; de har gjort seg en gud av gull.
32 Å, om du ville tilgi dem deres synd! Men hvis ikke, da slett meg ut av din bok som du har skrevet!
33 Da sa Herren til Moses: Hver den som har syndet mot meg, ham vil jeg slette ut av min bok.
34 Så gå nå og før folket dit jeg har sagt deg! Se, min engel skal gå foran deg, men på min hjemsøkelses dag vil jeg hjemsøke dem for deres synd.
35 Slik slo Herren folket fordi de hadde gjort kalven - den som Aron hadde laget.
