## Kapittel 20

### De ti budene

1 Gud talte alle disse ordene:

2 Jeg er Herren din Gud, som førte deg ut fra Egypt; ut fra slavehuset.
3 Du skal ikke ha andre guder enn meg.

4 Du skal ikke lage deg noe utskåret bilde eller noen avbildning av det som er oppe i himmelen, det som er nede på jorden, eller det som er i vannet under jorden.
5 Du skal ikke tilbe dem og ikke tjene dem; for jeg, Herren din Gud, er en nidkjær Gud, som hjemsøker fedrenes misgjerninger på etterkommerne inntil tredje og fjerde slektsledd etter de som hater meg,
6 og som viser trofast godhet mot tusen slektsledd etter de som elsker meg og holder budene mine.

7 Du skal ikke misbruke Herren din Guds navn; for Herren vil ikke holde den uskyldig som misbruker hans navn.

8 Husk på hviledagen, så du holder den hellig!
9 I seks dager skal du arbeide og gjøre all din gjerning.
10 Men den syvende dagen er en sabbat for Herren din Gud; da skal du ikke gjøre noe arbeid, hverken du eller sønnen eller datteren din, tjenereren eller tjenestepiken din eller buskapen din eller den fremmede som er hos deg innenfor portene dine.
11 For på seks dager skapte Herren himmelen og jorden, havet og alt det som er i dem, og han hvilte på den syvende dagen. Derfor velsignet Herren sabbatsdagen og helliget den.

12 Hedre faren og moren din, så dagene dine skal bli mange i det landet Herren din Gud gir deg.

13 Du skal ikke slå ihjel.

14 Du skal ikke drive hor.

15 Du skal ikke stjele.

16 Du skal ikke bære fram falskt vitnesbyrd mot din neste.

17 Du skal ikke begjære huset til din neste. Du skal ikke begjære kona til din neste, tjeneren hans, tjenestepiken hans, oksen hans, eselet hans eller noe som tilhører din neste.

### Folket fryktet Gud

18 Og hele folket hørte tordenen og basunlyden, og så flammene og fjellet dekket i røyk. Og da folket så og hørte dette skalv de og holdt seg langt borte.
19 Og de sa til Moses: Tal du til oss, så vil vi høre; men la ikke Gud tale med oss, så vi ikke dør!
20 Men Moses sa til folket: Ikke vær redde! Gud er kommet for å prøve dere, og for at dere skal fryte ham så dere ikke synder.

### Forbud mot avgudsdyrkelse

21 Så ble folket stående langt borte, og Moses gikk nær til mørket hvor Gud var.
22 Og Herren sa til Moses: Dette skal du si til Israels barn: Dere har sett hvordan jeg talte til dere fra himmelen.
23 Dere skal ikke lage dere noen gud ved siden av meg; guder av sølv eller guder av gull skal dere ikke lage dere.

### Foreskrifter for Guds alter

24 Et alter av jord skal du bygge meg, og på det skal du ofre brennoffrene og takkeoffrene dine, småfeet og storfeet ditt; på alle steder der jeg lar navnet mitt minnes, vil jeg komme til deg og velsigne deg.
25 Men dersom du vil bygge meg et alter av stein skal du ikke bygge det av hugget stein; for dersom du bruker meiselet ditt på steinene så vanhelliger du dem.
26 Og du skal ikke gå opp til alteret på trapper, for at ikke nakenheten din skal blottes over det.
