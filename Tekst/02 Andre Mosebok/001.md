## Kapittel 1

1 Dette er navnene på Israels sønner som kom til Egypt; med Jakob kom de, hver med sitt hus:
2 Ruben, Simeon, Levi og Juda,
3 Issakar, Sebulon og Benjamin,
4 Dan og Naftali, Gad og Aser.
5 De som nedstammet fra Jakob, var i alt sytti sjeler; men Josef var allerede i Egypt.
6 Og Josef døde og alle hans brødre og hele den slekt.
7 Men Israels barn var fruktbare og tok sterkt til og ble mange og overmåte tallrike, og landet ble fullt av dem.
8 Da kom det en ny konge over Egypt, som ikke visste noe om Josef.
9 Og han sa til sitt folk: Se, israelittenes folk er større og tallrikere enn vi.
10 Nå vel, la oss gå klokt til verks mot dem, for at de ikke skal ta mere til, og for at de ikke, om det kommer krig, skal slå seg i lag med våre fiender og føre krig mot oss og dra ut av landet.
11 Så satte de arbeidsfogder over dem til å plage dem med tvangsarbeid; og de måtte bygge for Farao to byer til opplagssteder, Pitom og Ra'amses.
12 Men jo mere de plaget dem, dess mere tok de til, og dess mere bredte de seg ut, så egypterne begynte å grue for Israels barn.
13 Og egypterne tvang Israels barn til å slave for seg,
14 og de forbitret livet for dem med hårdt slavearbeid i leire og tegl og med alle slags slavearbeid på marken, alt det slavearbeid som de tvang dem til å gjøre.
15 Og kongen i Egypt sa til de hebraiske jordmødre - den ene av dem hette Sifra og den andre Pua - :
16 Når dere hjelper de hebraiske kvinner til å føde, så skal dere se etter i jordmorstolen; er det da en sønn, sa drep ham, men er det en datter, da kan hun leve.
17 Men jordmødrene fryktet Gud og gjorde ikke som kongen i Egypt befalte dem, men lot guttebarna leve.
18 Da kalte kongen i Egypt jordmødrene til seg og sa til dem: Hvorfor gjør dere dette og lar guttebarna leve?
19 Jordmødrene svarte Farao: De hebraiske kvinner er ikke som de egyptiske, de er sterkere; før jordmoren kommer til dem, har de født.
20 Og Gud gjorde vel imot jordmødrene; og folket tok til og ble overmåte tallrikt.
21 Og fordi jordmødrene fryktet Gud, gav han dem avkom.
22 Da befalte Farao alt sitt folk og sa: Hver sønn som fødes*, skal kastes i elven, men hver datter skal dere la leve. / {* for Israels barn.}
