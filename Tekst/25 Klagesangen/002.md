## Kapittel 2

1 Hvor Herren i sin vrede har innhyllet Sions datter i mørke skyer! Han har kastet Israels herlighet fra himmelen til jorden, og han har ikke kommet i hu sine føtters skammel* på sin vredes dag. / {* 1KR 28, 2. SLM 132, 7.}
2 Herren har uten skånsel tilintetgjort alle Jakobs boliger, han har i sin vrede brutt ned Judas datters festninger, kastet dem til jorden; han har vanhelliget riket og dets fyrster.
3 Han har i brennende vrede avhugget hvert horn i Israel, dradd sin høyre hånd tilbake for fiendens åsyn* og satt Jakob i brann lik en flammer som fortærer rundt omkring. / {* d.e. latt fienden uhindret trenge fram.}
4 Han har spent sin bue som en fiende, stilt seg med sin høyre hånd som en motstander og drept alt som var en lyst for vårt øye; i Sions datters telt har han utøst sin vrede som ild.
5 Herren er blitt som en fiende, han har tilintetgjort Israel, tilintetgjort alle dets palasser, ødelagt dets festninger og hopet sorg på sorg over Judas datter.
6 Han har med vold revet ned sitt gjerde som gjerdet om en have, han har ødelagt sitt forsamlingssted; Herren har latt høytid og sabbat bli glemt i Sion, og i sin vrede og harme forskutt konge og prest.
7 Herren har forkastet sitt alter, forsmådd sin helligdom; han har overgitt dets* palassers murer i fiendens vold; de** lot sin røst høre i Herrens hus som på en høytidsdag. / {* Jerusalems.} / {** fiendene. SLM 74, 4.}
8 Herren tenkte på å ødelegge Sions datters mur, han strakte ut målesnoren, han dro ikke sin hånd tilbake fra herjing, og han lot voller og murer sørge; forfalne ligger de der alle.
9 Dets porter er sunket i jorden, han har ødelagt og sprengt dets bommer; dets konge og dets høvdinger bor blandt hedningene, så der ikke er noen lov; heller ikke har dets profeter fått noe syn fra Herren.
10 Sions datters eldste sitter tause på jorden; de har strødd støv på sitt hode, omgjordet seg med sekk; Jerusalems jomfruer har senket sitt hode til jorden.
11 Mine øyne er borttæret av tårer, det gjærer i mitt indre, min lever er utøst til jorden, fordi mitt folks datter er ødelagt, fordi de små barn og de diende vansmektet på byens gater;
12 de ropte til sine mødre: Hvor er korn og vin? - da de vansmektet på byens gater lik sårede, da de oppgav ånden ved sine mødres barm.
13 Hva skal jeg vidne for deg, hva skal jeg ligne deg med, du Jerusalems datter? Hva skal jeg stille ved siden av deg, så jeg kunne trøste deg, du jomfru, Sions datter? For stor som havet er din skade; hvem kan lege deg?
14 Dine profeter har skuet for deg tomme og dårlige ting; de åpenbarte ikke din misgjerning for å avvende ditt fangenskap, men de forkynte deg tomme og villedende spådommer.
15 De slår hendene sammen over deg alle de som går forbi på veien; de spotter og ryster på hodet over Jerusalems datter: Er dette den stad de kalte skjønnhetens krone, all jordens glede?
16 Alle dine fiender spiler opp sin munn mot deg, de spotter og skjærer tenner, de sier: Vi har ødelagt den; ja, dette er den dag vi har ventet på; vi har oplevd den, vi har sett den.
17 Herren har gjort det han hadde tenkt, han har fullbyrdet sitt ord som han hadde forkynt alt i fordums dager, han har brutt ned uten skånsel; og han lot fienden glede seg over deg, han lot dine motstandere bære sine horn høyt.
18 Deres hjerte roper til Herren. - Du Sions datters mur! La tårer rinne som bekker dag og natt, unn deg ikke noen hvile, la ikke ditt øye ha ro!
19 Stå opp, rop høyt om natten, når nattevaktene begynner! Utøs ditt hjerte som vann for Herrens åsyn! Løft dine hender til ham for dine barns liv, de som vansmekter av hunger på alle gatehjørner!
20 Se, Herre, se! Hvem har du gjort slik med? Skal kvinner spise sin livsfrukt, de spede barn som bæres på armen? Skal prest og profet slås ihjel i Herrens helligdom?
21 Ung og gammel ligger på jorden i gatene, mine jomfruer og mine unge menn er falt for sverdet; du slo ihjel på din vredes dag, du slaktet uten skånsel.
22 Som på en høytidsdag kalte du redsler over meg fra alle kanter, og det var ikke på Herrens vredes dag noen som slapp unna eller ble reddet; dem som jeg hadde båret på armen og opfostret, dem ødela min fiende.
