## Kapittel 3

1 Jeg er den mann som har sett elendighet under hans vredes ris.
2 Meg har han ledet og ført i mørke og ikke i lys.
3 Bare mot meg vender han igjen og igjen sin hånd hele dagen.
4 Han lot mitt kjøtt og min hud fortæres; han knuste mine ben.
5 Han bygget en mur mot meg og omringet meg med bitterhet og strev.
6 På mørke steder lot han meg bo som de for lenge siden døde.
7 Han murte igjen for meg, så jeg ikke kan komme ut; han gjorde mine lenker tunge.
8 Om jeg enn ropte og skrek, lukket han sitt øre for min bønn.
9 Han tilmurte mine veier med hugne steiner, mine stier gjorde han krokete.
10 En lurende bjørn var han mot meg, en løve i skjul.
11 Mine veier gjorde han til avveier, han sønderrev meg og ødela meg.
12 Han spente sin bue og stilte meg opp til mål for sin pil.
13 Han lot sitt koggers sønner fare inn i mine nyrer.
14 Jeg er blitt til latter for alt mitt folk, til en spottesang for dem hele dagen.
15 Han mettet meg med bitre urter, han gav meg rikelig malurt å drikke.
16 Han knuste mine tenner, han gav meg småsten å spise, han trykte meg ned i asken.
17 Du forkastet meg og tok bort min fred; jeg glemte det som godt er,
18 og jeg sa: Det er forbi med min kraft og mitt håp til Herren.
19 Kom i hu min elendighet og min landflyktighet - malurt og galle!
20 Min sjel kommer det i hu og er nedbøyet i meg.
21 Dette vil jeg ta meg til hjerte, derfor vil jeg håpe:
22 Herrens miskunnhet er det at det ikke er forbi med oss; for hans barmhjertighet har enda ikke ende.
23 Den er ny hver morgen, din trofasthet er stor.
24 Herren er min del, sier min sjel; derfor håper jeg på ham.
25 Herren er god mot dem som bier etter ham, mot den sjel som søker ham.
26 Det er godt at en bier i stillhet etter Herrens frelse.
27 Det er godt for en mann at han bærer åk i sin ungdom,
28 at han sitter ene og tier, når han* legger byrder på ham, / {* Herren.}
29 at han trykker sin munn i støvet og sier: Kanskje det enda er håp -
30 at han vender sitt kinn til den som slår ham, lar seg mette med hån.
31 For Herren forkaster ikke til evig tid,
32 men om han bedrøver, så forbarmer han seg igjen etter sin rike miskunnhet;
33 for det er ikke av hjertet han plager eller bedrøver menneskenes barn.
34 Når noen knuser alle jordens fanger under sine føtter,
35 bøyer mannens rett for den Høyestes åsyn
36 eller gjør en mann urett i hans sak - mon Herren ikke ser det?
37 Hvem talte så det skjedde, uten at Herren befalte det?
38 Er det ikke fra den Høyestes munn både de onde og de gode ting utgår?
39 Hvorfor klager et menneske som lever? Enhver klage over sin egen synd!
40 La oss ransake våre veier og granske dem, og la oss vende om til Herren!
41 La oss løfte vårt hjerte og våre hender til Gud i himmelen!
42 Vi har syndet og vært gjenstridige; du har ikke tilgitt.
43 Du innhyllet deg i vrede og forfulgte oss; du slo ihjel, du sparte ikke.
44 Du innhyllet deg i skyer, så ingen bønn trengte igjennom.
45 Til skarn og utskudd gjorde du oss midt iblant folkene.
46 De spilte opp sin munn mot oss alle våre fiender.
47 Gru og grav er blitt oss til del, ødeleggelse og undergang.
48 Bekker av tårer rinner fra mitt øye fordi mitt folks datter er gått under.
49 Mitt øye rinner og har ikke ro, det får ingen hvile,
50 før Herrens øye ser ned fra himmelen.
51 Mitt øye volder min sjel smerte for alle min stads døtres skyld.
52 Hårdt jaget de meg som en fugl de som var mine fiender uten årsak.
53 De ville gjøre ende på mitt liv, de ville kaste meg i brønnen, og de kastet stein på meg.
54 Vannene strømmet over mitt hode; jeg sa: Jeg er fortapt.
55 Jeg påkalte ditt navn, Herre, fra den dypeste brønn.
56 Du hørte min røst; lukk ikke ditt øre for mitt rop, men la meg få lindring!
57 Du var nær den dag jeg kalte på deg; du sa: Frykt ikke!
58 Herre, du har ført min sjels sak, du har frelst mitt liv.
59 Herre, du har sett den urett jeg har lidt; døm i min sak!
60 Du har sett all deres hevn, alle deres onde råd mot meg.
61 Du har hørt deres hån, Herre, alle deres onde råd mot meg,
62 mine motstanderes tale og deres tanker mot meg den hele dag.
63 Akt på dem når de sitter, og når de står opp! De synger spottesanger om meg.
64 Du vil gjøre gjengjeld mot dem, Herre, etter deres henders gjerning.
65 Du vil legge et dekke over deres hjerte, din forbannelse vil bli dem til del.
66 Du vil forfølge dem i vrede og ødelegge dem, så de ikke mere finnes under Herrens himmel.
