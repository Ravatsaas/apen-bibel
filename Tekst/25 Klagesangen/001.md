## Kapittel 1

1 Hvor ensom hun sitter, den folkerike stad! Hun er blitt som en enke; den store blandt folkene, fyrstinnen i landene er blitt til slave!
2 Sårt gråter hun om natten, og hennes tårer rinner på hennes kinn; hun har ingen trøster blandt alle sine elskere; alle hennes venner har vært troløse mot henne, de er blitt hennes fiender.
3 I landflyktighet er Juda vandret, etter trengsel og mye strev; det bor iblandt folkene, har ikke funnet hvile; alle dets forfølgere har innhentet det på trange steder.
4 Veiene til Sion sørger fordi ingen kommer til festene; alle dets porter er øde, dets prester sukker, dets jomfruer er sorgfulle, og det selv er bitterlig bedrøvet.
5 Dets motstandere er blitt dets herrer, dets fiender er trygge, for Herren har lagt sorg på det for dets mange overtredelsers skyld; dets små barn har fienden ført i fangenskap.
6 Fra Sions datter svant all hennes prakt; hennes fyrster ble lik hjorter som ikke finner beite, og de gikk der uten kraft for forfølgerens åsyn.
7 I sin elendighets og landflyktighets tid kommer Jerusalem i hu alle de herligheter som hun hadde fra fordums dager; da hennes folk falt for fiendens hånd, og hun ingen hjelper hadde, da så fiendene henne, de spottet over det hun hadde tapt.
8 Storlig har Jerusalem syndet, derfor er hun blitt til en styggedom; alle de som æret henne, forakter henne, for de så hennes blusel; hun selv sukket og vendte seg bort.
9 Hennes urenhet hang ved hennes kjortelfliker; hun tenkte ikke på hva ende det ville ta med henne; da sank hun på underlig vis, ingen trøstet henne. Herre, se min elendighet! Fienden gjør seg stor.
10 Fienden rakte sin hånd ut etter alle hennes kostelige ting; for hun så hedninger komme inn i hennes helligdom, de som du befalte ikke skulle komme inn i din menighet.
11 Alt hennes folk sukker og søker etter brød; de gir sine kostelige ting bort for mat, for å oppholde livet. Se, Herre, se hvor foraktet jeg er blitt!
12 Går det dere ikke til hjerte, alle dere som går forbi på veien? Sku og se om det finnes en smerte lik den smerte som er voldt meg, den som Herren har bedrøvet meg med på sin brennende vredes dag!
13 Fra det høye sendte han ild i mine ben og lot den råde; han spente ut garn for mine føtter, han støtte meg tilbake, han gjorde meg elendig, syk hele dagen.
14 Mine overtredelser er knyttet sammen ved hans hånd til et åk; sammenslynget er de lagt på min nakke; han har brutt min kraft. Herren har gitt meg i hendene på dem som jeg ikke kan stå imot.
15 Herren forkastet alle de kjemper som fantes hos meg, han kalte sammen en folkeskare mot meg for å knuse mine unge menn; Herren trådte vinpersen for jomfruen, Judas datter.
16 Over dette gråter jeg, mitt øye, mitt øye flyter bort i vann; for langt fra meg er trøsteren som kunne husvale min sjel; mine barn er ødelagt, for fienden fikk overhånd.
17 Sion rekker ut sine hender, det har ingen trøster; Herren har kalt sammen mot Jakob hans fiender rundt omkring; Jerusalem er blitt til en styggedom blandt dem.
18 Herren er rettferdig, for jeg var gjenstridig mot hans bud. Hør, alle folk, og se min smerte! Mine jomfruer og mine unge menn er gått i fangenskap.
19 Jeg ropte på mine elskere; de svek meg. Mine prester og mine eldste oppgav ånden i byen da de søkte etter mat for å oppholde livet.
20 Se, Herre, jeg er i trengsel! Det gjærer i mitt indre, mitt hjerte vender seg i mitt bryst; for jeg har vært gjenstridig; utenfor har sverdet gjort meg barnløs, innenfor er det som døden.
21 De hørte at jeg sukket, det var ingen som trøstet meg; alle mine fiender hørte om min ulykke, de gledet seg over at du har gjort det. Men du lar komme en dag som du har forkynt, og da skal de bli som jeg.
22 La all deres ondskap komme for ditt åsyn, og gjør mot dem som du har gjort mot meg for alle mine overtredelsers skyld! For mine sukk er mange, og mitt hjerte er sykt.
