## Kapittel 11

1 Året etter, ved den tid da kongene pleier å dra ut i krig, sendte David Joab avsted med sine tjenere og hele Israel, og de herjet Ammons barns land og kringsatte Rabba. Men David ble i Jerusalem.
2 Så hendte det en kveld at David sto opp fra sitt leie og gikk omkring på kongehusets tak; da fikk han fra taket se en kvinne som badet seg; og kvinnen var meget fager av utseende.
3 David sendte bud og spurte seg for om kvinnen, og de sa: Det er jo Batseba, datter av Eliam og hetitten Urias hustru.
4 Da sendte David bud og lot henne hente; hun kom til ham, og han lå hos henne like etter at hun hadde renset seg fra sin urenhet*; så gikk hun hjem igjen. / {* 2SA 11, 2.}
5 Kvinnen ble fruktsommelig; og hun sendte bud om det til David og lot si: Jeg er fruktsommelig.
6 Da sendte David det bud til Joab: Send hetitten Uria til meg! Og Joab sendte Uria til David.
7 Da Uria kom til ham, spurte David ham om det sto vel til med Joab og med krigsfolkene, og hvordan det gikk med krigen.
8 Så sa David til Uria: Gå ned til ditt hus og vask dine føtter! Og da Uria gikk ut av kongens hus, ble det sendt en rett mat etter ham fra kongens bord.
9 Men Uria la seg ved inngangen til kongens hus sammen med alle sin herres tjenere og gikk ikke ned til sitt hus.
10 Da det ble meldt David at Uria ikke var gått ned til sitt hus, sa David til ham: Kommer du ikke fra reisen? Hvorfor er du da ikke gått ned til ditt hus?
11 Da svarte Uria: Arken og Israel og Juda bor i løvhytter, og min herre Joab og min herres tjenere ligger i leir på åpen mark, og jeg skulle gå inn i mitt hus og ete og drikke og ligge hos min hustru! Så sant du lever, så sant din sjel lever: Det gjør jeg ikke!
12 Da sa David til Uria: Bli her også idag, så vil jeg imorgen la deg fare. Og Uria ble i Jerusalem den dag og dagen etter.
13 Og David bad ham til seg, og han åt og drakk hos ham, og han drakk ham drukken; og om kvelden gikk han ut og la seg på sitt leie sammen med sin herres tjenere; men til sitt hus gikk han ikke ned.
14 Morgenen etter skrev David et brev til Joab og sendte det med Uria.
15 Og i brevet skrev han slik: Sett Uria lengst fram, der hvor striden er hårdest, og dra dere tilbake fra ham, så han blir slått og dør!
16 Mens nå Joab lå og voktet på byen, satte han Uria på et sted hvor han visste at der var djerve menn.
17 Og da mennene i byen dro ut og stred mot Joab, falt noen av krigsfolket - av Davids menn - og hetitten Uria døde også.
18 Da sendte Joab bud til David med tidende om alt som hadde hendt i krigen.
19 Og han befalte sendebudet: Når du har talt ut til kongen om alt det som har hendt i krigen,
20 og det skulle hende at kongens vrede tennes opp, og han sier til deg: Hvorfor gikk dere så nær inn til byen under striden? Visste dere ikke at de ville skyte ned fra muren?
21 Hvem var det som drepte Abimelek, Jerubbesets sønn? Var det ikke en kvinne som kastet en kvernsten ned på ham fra muren i Tebes, så han døde? Hvorfor gikk dere så nær inn til muren? - så skal du si: Også din tjener hetitten Uria er død.
22 Så tok sendebudet avsted og kom og meldte David alt det Joab hadde pålagt ham.
23 Og budet sa til David: Mennene fikk overtaket over oss og dro ut på marken mot oss; men så trengte vi dem tilbake like til byporten.
24 Da skjøt bueskytterne fra muren ned på dine tjenere, og det falt noen av kongens tjenere; også din tjener hetitten Uria døde.
25 Da sa David til budet: Så skal du si til Joab: Ta deg ikke nær av dette! For sverdet fortærer snart en, snart en annen; hold kraftig ved med å stride mot byen og riv den ned! Og sett du mot i ham!
26 Da Urias hustru hørte at Uria, hennes mann var død, sørget hun over sin ektefelle.
27 Men da sørgetiden var til ende, sendte David bud og hentet henne til sitt hus, og hun ble hans hustru og fødte ham en sønn. Men det som David hadde gjort, var ondt i Herrens øyne.
