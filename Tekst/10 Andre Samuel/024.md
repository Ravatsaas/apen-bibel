## Kapittel 24

1 Men Herrens vrede ble opptent igjen* mot Israel, og han egget David opp imot dem og sa: Gå avsted og tell Israel og Juda! / {* 2SA 21, 1 fg.}
2 Da sa kongen til sin hærfører Joab, som var hos ham: Dra omkring i alle Israels stammer fra Dan like til Be'erseba og mønstre folket, så jeg kan få vite tallet på dem!
3 Joab svarte: Herren din Gud legge hundre ganger så mange til dette folk som de er nå, så min herre kongen selv får se det! Men hvorfor har min herre kongen fått lyst til dette?
4 Men kongen holdt fast ved sin befaling og gav ikke etter for Joab og hærførerne. Så dro da Joab og hærførerne ut i kongens tjeneste for å mønstre Israels folk.
5 De satte over Jordan og leiret seg ved Aroer, på høyre side av den by som ligger midt i Gads-dalen og bortimot Jaser.
6 Så kom de til Gilead og til lavlandet, som nylig var inntatt; siden kom de til Dan-Ja'an* og så rundt om bortimot Sidon. / {* 1MO 14, 14.}
7 Så kom de til Tyrus' festning og til alle hevittenes og kana'anittenes byer; og til sist dro de til sydlandet i Juda, til Be'erseba.
8 Slik dro de om i hele landet og kom etter ni måneder og tyve dager tilbake til Jerusalem.
9 Og Joab oppgav for kongen det tall som var utkommet ved folkemønstringen: I Israel var det åtte hundre tusen sterke menn som kunne dra sverd, og Judas menn var fem hundre tusen.
10 Men samvittigheten slo David etter at han hadde tellet folket, og David sa til Herren: Jeg har syndet storlig med det jeg har gjort; men tilgi nå, Herre, din tjeners misgjerning; for jeg har båret meg meget uforstandig at.
11 Da David sto opp om morgenen, kom Herrens ord til profeten Gad, Davids seer, og det lød så:
12 Gå og tal til David: Så sier Herren: Tre ting forelegger jeg deg; velg en av dem, så vil jeg gjøre så mot deg!
13 Da kom Gad til David og forkynte ham dette og sa til ham: Vil du at det skal være hungersnød i ditt land i syv år, eller at du skal komme til å flykte for dine fiender i tre måneder, mens de forfølger deg, eller at det skal bli pest i ditt land i tre dager? Tenk nå etter og se til hva jeg skal svare ham som har sendt meg!
14 David sa til Gad: Jeg er i stor angst; la oss da helst falle i Herrens hånd! For hans barmhjertighet er stor, men i menneskers hånd vil jeg nødig falle.
15 Sa lot Herren det komme en pest i Israel, fra morgenen til sammenkomstens tid*; og der døde av folket fra Dan til Be'erseba sytti tusen mann. / {* aftenofferets tid.}
16 Og engelen rakte ut sin hånd mot Jerusalem for å ødelegge det; da angret Herren det onde, og han sa til engelen som gjorde ødeleggelse blant folket: Det er nok; dra nå din hånd tilbake! Herrens engel var da ved jebusitten Aravnas treskeplass.
17 Da David så engelen som slo ihjel blant folket, sa han til Herren: Det er jeg som har syndet, det er jeg som har gjort ille; men denne min flokk, hva har de gjort? La din hånd komme over meg og over min fars hus!
18 Samme dag kom Gad til David og sa til ham: Gå opp og reis Herren et alter på jebusitten Aravnas treskeplass!
19 Så gikk David dit opp etter Gads ord, slik som Herren hadde befalt.
20 Da Aravna så ut, fikk han se kongen og hans tjenere som kom over til ham; da gikk Aravna ut og kastet seg ned for kongen med ansiktet mot jorden.
21 Og Arvna sa: Hvorfor kommer min herre kongen til sin tjener? David svarte: For å kjøpe treskeplassen av deg og bygge et alter der for Herren, for at hjemsøkelsen kan stanse og vike fra folket.
22 Da sa Aravna til David: Min herre kongen må ta og ofre hva han finner for godt! Se, her er oksene til brennofferet og treskesledene og åkene som er på oksene, til ved;
23 alt dette, konge, gir Aravna kongen. Og Aravna sa til kongen: Herren din Gud ta nådig imot deg!
24 Men kongen svarte: Nei, jeg vil kjøpe det av deg for penger; jeg vil ikke ofre Herren min Gud brennoffere som jeg har fått for intet. Så kjøpte David treskeplassen og oksene for femti sekel sølv*. / {* Hele plassen, hvor senere templet og forgården ble bygget, kostet 600 sekel gull, 1KR 21, 25.}
25 Og David bygget der et alter for Herren og ofret brennoffere og takkoffere; og Herren hørte landets bønn, og hjemsøkelsen stanset og vek fra Israel.
