## Kapittel 13

1 En tid senere hendte det som nå skal fortelles: Absalom, Davids sønn, hadde en fager søster som hette Tamar; henne fattet Davids sønn Amnon kjærlighet til.
2 Og Amnon var så nedtrykt for sin søster Tamars skyld at han ble syk; for hun var jomfru, og det syntes Amnon umulig å gjøre henne noe.
3 Men Amnon hadde en venn som hette Jonadab, en sønn av Davids bror Simea; og Jonadab var en meget klok mann.
4 Han sa til ham: Hvorfor ser du så dårlig ut, kongesønn, morgen etter morgen? Vil du ikke si meg det? Da sa Amnon til ham: Jeg elsker Tamar, min bror Absaloms søster.
5 Jonadab sa til ham: Legg deg i sengen og gjør deg syk, og når da din far kommer for å se til deg, så si til ham: La min søster Tamar komme og gi meg noe å spise og lage til maten for mine øyne, så jeg ser på det og får maten av hennes hånd!
6 Så la Amnon seg og gjorde seg syk, og da kongen kom for å se til ham, sa Amnon til kongen: La min søster Tamar komme og lage et par kaker, så jeg ser på det og kan få dem av hennes hånd!
7 Da sendte David bud inn i huset til Tamar og lot si: Gå til din bror Amnons hus og lag til maten for ham!
8 Og Tamar gikk til sin bror Amnons hus. Han lå til sengs, og hun tok deigen og eltet den og laget kaker, så han så på det, og stekte dem.
9 Så tok hun pannen og slo dem ut foran ham; men han ville ikke spise. Og Amnon sa: La alle gå ut! Da alle var gått ut,
10 sa Amnon til Tamar: Bær maten inn i kammeret, så jeg kan få den av din hånd! Og Tamar tok kakene som hun hadde laget, og bar dem inn i kammeret til sin bror Amnon.
11 Men da hun rakte ham dem og ba ham spise, tok han fatt i henne og sa til henne: Kom og ligg hos meg, min søster!
12 Men hun sa til ham: Nei, min bror, krenk meg ikke! Slikt må ikke gjøres i Israel; Gjør ikke noe så skammelig!
13 Hvor skulle da jeg gå hen med min skam? Og du ville bli regnet blant nidingene i Israel. Kjære, tal heller til kongen! Han nekter deg ikke å få meg.
14 Men han ville ikke høre på henne; og han ble henne for sterk og krenket henne og lå hos henne.
15 Men deretter fattet Amnon et sterkt hat til henne - det hat han fikk til henne, var større enn den kjærlighet han hadde hatt til henne. Og Amnon sa til henne: Stå opp og gå din vei!
16 Da sa hun til ham: Vold meg ikke så stor en ulykke! Jag meg ikke bort! Det ville være verre enn det annet du har gjort meg. Men han ville ikke høre på henne.
17 Han kalte på den gutt som gikk ham til hånde, og sa: Jag denne kvinne ut på gaten og steng døren etter henne!
18 Hun hadde en sid kjortel på seg; for sådanne kåper brukte kongens døtre så lenge de var jomfruer. Hans tjener førte henne da ut på gaten og stengte døren etter henne.
19 Men Tamar strødde aske på sitt hode og sønderrev den side kjortel hun hadde på seg, og hun la sin hånd på sitt hode og gikk skrikende sin vei.
20 Da sa hennes bror Absalom til henne: Har din bror Amnon vært hos deg? Ti nå stille, min søster! Han er din bror; ta deg ikke så nær av dette! Så ble da Tamar i sin ulykke i sin bror Absaloms hus.
21 Da kong David hørte om alt dette, ble han meget vred.
22 Og Absalom talte ikke med Amnon, hverken ondt eller godt; for han hatet Amnon fordi han hadde krenket hans søster Tamar.
23 To år deretter hadde Absalom saueklipping i Ba'al-Hasor, som ligger ved Efra'im, og Absalom innbød alle kongens sønner.
24 Absalom gikk inn til kongen og sa: Din tjener skal nå ha saueklipping; vil ikke kongen og hans menn følge din tjener dit!
25 Men kongen svarte: Nei, min sønn, vi vil ikke komme alle, for at vi ikke skal være deg til uleilighet. Og han nødde ham, men han ville enda ikke gå med og ønsket ham lykke til.
26 Da sa Absalom: Om du ikke vil, så la min bror Amnon følge med oss! Kongen spurte: Hvorfor skal han følge med deg?
27 Men Absalom nødde ham inntil han lot Amnon og alle kongesønnene gå med ham.
28 Og Absalom befalte sine tjenere og sa: Se til, når Amnon er blitt vel til mote av vinen, og jeg sier til dere: Hugg Amnon ned! - så skal dere drepe ham; vær ikke redde! Det er jo jeg som har befalt dere det! Vær modige og vis dere som djerve menn!
29 Og Absaloms tjenere gjorde med Amnon som Absalom hadde befalt. Da sto alle kongesønnene opp og satte seg på hver sitt muldyr og flyktet.
30 Mens de enda var på veien, kom det rykte til David: Absalom har slått alle kongens sønner ihjel, og ikke en eneste av dem er blitt tilbake.
31 Da sto kongen opp og sønderrev sine klær og kastet seg ned på jorden, og alle hans tjenere sto der med sønderrevne klær.
32 Men Jonadab, sønn av Davids bror Simea, tok til orde og sa: Min herre må ikke tenke at de har drept alle de unge menn, kongens sønner. Det er bare Amnon som er død; for etter Absaloms egne ord har det vært avgjort helt fra den dag han krenket hans søster Tamar.
33 Så må nå min herre kongen ikke la det gå seg til hjerte at de sier: Alle kongens sønner er død! Nei, det er bare Amnon som er død.
34 Imidlertid flyktet Absalom. Da den mann som holdt vakt, så seg omkring, fikk han se mange folk som dro fram fra veien bak ham ved siden av fjellet.
35 Da sa Jonadab til kongen: Der kommer kongens sønner; det er gått som din tjener sa.
36 Ikke før hadde han talt ut, så kom kongens sønner, og de gråt høyt, og kongen og alle hans menn brast også i lydelig gråt.
37 Men Absalom flyktet og dro til Talmai, sønn av Ammihud, kongen i Gesur. Og David sørget over sin sønn hele tiden.
38 Da nå Absalom var flyktet og hadde draget til Gesur, ble han der tre år.
39 Dette avholdt kong David fra å dra ut imot Absalom; for han hadde trøstet seg over Amnons død.
