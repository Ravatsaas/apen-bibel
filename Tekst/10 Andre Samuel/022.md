## Kapittel 22

1 David kvad denne sang for Herren den dag da Herren hadde utfridd ham av alle hans fienders hånd og av Sauls hånd.
2 Og han sa: Herren er min klippe og min festning og min redder,
3 min klippefaste Gud, som jeg setter min lit til, mitt skjold og min frelses horn, min borg og min tilflukt, min frelser; fra vold frelser du meg.
4 Jeg påkaller den Høylovede, Herren, og blir frelst fra mine fiender.
5 Dødens bølger omspente meg, fordervelsens strømmer forferdet meg.
6 Dødsrikets rep omgav meg, dødens snarer overfalt meg.
7 I min trengsel påkalte jeg Herren, og jeg ropte til min Gud; han hørte fra sitt tempel min røst, og mitt skrik kom for hans ører.
8 Da ristet og bevet jorden, himmelens grunnvoller skalv, og de ristet; for hans vrede var tent opp.
9 Det steg røyk opp av hans nese, og fortærende ild fra hans munn; glør brant ut av ham.
10 Og han bøyde himmelen og steg ned, og det var mørke under hans føtter.
11 Og han fór på kjeruber og fløy, og han lot seg se på vindens vinger.
12 Og han gjorde mørke til skjul rundt omkring seg, vannmasser, tykke skyer.
13 Fram av glansen foran ham brant gloende kull.
14 Herren tordnet fra himmelen, den Høyeste lot sin røst høre.
15 Og han utsendte piler og spredte dem[^1] omkring - lyn og forvirret dem.
16 Da kom havets strømmer til syne; jordens grunnvoller ble avdekket ved Herrens trusel, for hans neses åndepust.
17 Han rakte sin hånd ut fra det høye, han grep meg; han dro meg opp av store vann.
18 Han fridde meg ut fra min sterke fiende, fra mine avindsmenn; for de var meg for mektige.
19 De overfalt meg på min motgangs dag; men Herren ble min støtte.
20 Og han førte meg ut i fritt rom; han frelste meg, for han hadde behag i meg.
21 Herren gjengjeldte meg etter min rettferdighet, han betalte meg etter mine henders renhet.
22 For jeg tok vare på Herrens veier og vek ikke i ondskap fra min Gud;
23 for alle hans lover hadde jeg for øye, og fra hans bud vek jeg ikke,
24 og jeg var ulastelig for ham og voktet meg vel for min synd.
25 Og Herren gjengjeldte meg etter min rettferdighet, etter min renhet for hans øyne.
26 Mot den fromme viser du deg from, mot den rettvise stridsmann viser du deg rettvis,
27 mot den rene viser du deg ren, mot den forvendte viser du deg vrang[^2].
28 Elendige folk frelser du, men dine øyne er mot de overmodige; dem fornedrer du.
29 For du er mitt lys, Herre, og Herren gir lys i mitt mørke.
30 For ved deg stormer jeg løs på fiendeskarer, ved min Gud springer jeg over murer.
31 Gud, hans vei er fullkommen; Herrens ord er rent, han er et skjold for alle dem som setter sin lit til ham.
32 For hvem er Gud foruten Herren, og hvem er en klippe foruten vår Gud?
33 Gud, han er mitt sterke vern og leder den ulastelige på hans vei.
34 Han gir ham føtter slik som hindene og stiller meg på mine høyder.
35 Han opplærer mine hender til krig, så mine armer spenner kobberbuen.
36 Og du gir meg din frelse til skjold, og din mildhet gjør meg stor.
37 Du gjør rommet vidt for mine skritt under meg, og mine ankler vakler ikke.
38 Jeg vil forfølge mine fiender og ødelegge dem, og jeg vender ikke tilbake før jeg har gjort ende på dem.
39 Jeg gjør ende på dem og knuser dem, så de ikke kan reise seg; de faller under mine føtter.
40 Og du omgjorder meg med kraft til krig, du bøyer mine motstandere under meg.
41 Og mine fiender lar du vende meg ryggen, mine avindsmenn utrydder jeg.
42 De ser seg om, men der er ingen frelser - etter Herren, men han svarer dem ikke.
43 Og jeg knuser dem som jordens støv; jeg sønderknuser dem, tramper dem ned som søle på gatene.
44 Og du redder meg fra mitt folks kamper, du bevarer meg til å være hode for hedninger; folkeferd som jeg ikke kjenner, tjener meg.
45 Fremmede kryper for meg; bare de hører om meg, blir de meg lydige.
46 Fremmede visner bort og går bevende ut av sine borger.
47 Herren lever, og priset er min klippe, og opphøyet er min frelses klippefaste Gud,
48 den Gud som gir meg hevn og legger folkeferd under meg,
49 og som fører meg ut fra mine fiender; over mine motstandere opphøyer du meg, fra voldsmannen redder du meg.
50 Derfor vil jeg prise deg, Herre, blant hedningene og lovsynge ditt navn.
51 Han gjør frelsen stor for sin konge, og han gjør miskunnhet mot sin salvede, mot David og mot hans ætt til evig tid.

[^1]:  fiendene.
[^2]:  d.e. gjør du tvert imot hans ønske og forventning.
