## Kapittel 9

1 David sa: Er det enda noen tilbake av Sauls hus, så jeg kan gjøre vel mot ham for Jonatans skyld?
2 Nå var der i Sauls hus en tjener som hette Siba; han ble kalt til David, og kongen sa til ham: Er du Siba? Han svarte: Ja, din tjener heter så.
3 Da sa kongen: Er det ikke enda noen tilbake av Sauls hus, så jeg kunne gjøre Guds miskunnhet mot ham? Siba svarte: Det er enda en sønn av Jonatan, en som er lam i begge føtter.
4 Kongen spurte: Hvor er han? Siba svarte: Han er i huset hos Makir, sønn av Ammiel, i Lo-Debar.
5 Så sendte kong David bud og hentet ham fra Makirs, Ammiels sønns hus i Lo-Debar.
6 Og da Mefiboset, sønn av Jonatan, Sauls sønn, kom inn til David, kastet han seg ned med ansiktet mot jorden. Og David sa: Mefiboset! Han svarte: Her er din tjener.
7 David sa til ham: Vær ikke redd! Jeg vil gjøre vel mot deg for Jonatans, din fars skyld og gi deg tilbake all Sauls, din fars jordeiendom, og du skal alltid spise ved mitt bord.
8 Da kastet han seg ned og sa: Hva er din tjener, at du lar ditt øye falle på en død hund som meg?
9 Så kalte kongen på Siba, Sauls tjener, og sa til ham: Alt som har hørt Saul og hele hans hus til, har jeg gitt din herres sønn.
10 Og du skal dyrke jorden for ham, du og dine sønner og dine tjenere, og høste inn for ham, så din herres sønn kan ha brød å spise, men selv skal Mefiboset, din herres sønn, alltid spise ved mitt bord. Siba hadde femten sønner og tyve tjenere.
11 Da sa Siba til kongen: Din tjener skal i alle måter gjøre slik som min herre kongen befaler sin tjener. Men Mefiboset skal spise ved mitt bord som en av kongens sønner [sa kongen].
12 Mefiboset hadde en liten sønn som hette Mika, og alle som bodde i Sibas hus, var Mefibosets tjenere.
13 Men selv bodde Mefiboset i Jerusalem; for han spiste alltid ved kongens bord; og han var lam i begge sine føtter.
