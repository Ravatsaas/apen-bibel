## Kapittel 21

1 I Davids tid var det engang en hungersnød som varte i tre år etter hverandre. Da søkte David Herrens åsyn, og Herren svarte: Det er fordi det hviler blodskyld på Saul og hans hus, siden han drepte gibeonittene.
2 Kongen lot da gibeonittene kalle og talte med dem. Gibeonittene hørte ikke til Israels barn, men var av de amoritter som var blitt tilbake i landet, og Israels barn hadde svoret dem en ed, men Saul søkte å slå dem ihjel i sin nidkjærhet for Israels og Judas barn.
3 David sa til gibeonittene: Hva skal jeg gjøre for dere, og hvormed skal jeg gjøre soning, så dere velsigner Herrens arv?
4 Gibeonittene svarte: Vi krever ikke sølv eller gull hos Saul og hans hus, og vi har ikke rett til å drepe noen mann i Israel. Han sa: Hva dere krever, vil jeg gjøre for dere.
5 Og de sa til kongen: Den mann som ødela oss, og som hadde i sinne å utrydde oss, så det ikke skulle finnes noen av oss igjen innen hele Israels landemerker -
6 la oss av hans sønner få syv menn, så vil vi henge dem opp for Herren i Gibea, hvor Saul, Herrens utvalgte, hørte hjemme. Kongen svarte: Jeg skal gi dere dem.
7 Kongen sparte Mefiboset, sønn av Jonatan, Sauls sønn, for den eds skyld som de - David og Jonatan, Sauls sønn - hadde svoret hverandre ved Herren.
8 Men de to sønner som Rispa, Ajas datter, hadde fått med Saul, Armoni og Mefiboset, og de fem sønner som Mikal[^1], Sauls datter, hadde fått med Adriel, sønn av meholatitten Barsillai, dem tok kongen
9 og overgav dem til gibeonittene, og de hengte dem opp på fjellet for Herrens åsyn; de omkom alle syv på en gang. Det var i de første dager av høsten, i begynnelsen av bygghøsten, de ble drept.
10 Men Rispa, Ajas datter, tok sin sørgedrakt og bredte den ut på klippen fra høstens begynnelse inntil det strømmet vann ned på dem fra himmelen[^2]; og hun lot ikke himmelens fugler få slå ned på dem om dagen eller markens ville dyr om natten.
11 Da David fikk vite hva Rispa, Ajas datter, Sauls medhustru, hadde gjort,
12 tok han avsted og hentet Sauls og hans sønn Jonatans ben fra mennene i Jabes i Gilead, som hemmelig hadde tatt dem bort fra torvet i Betsan; der hadde filistrene hengt dem opp den dag de slo Saul på Gilboa.
13 Og da han hadde ført Sauls og hans sønn Jonatans ben opp derfra, samlet de også benene av dem som var hengt,
14 og de begravde Sauls og hans sønn Jonatans ben i Benjamins land, i Sela, i hans far Kis' grav. De gjorde alt det kongen hadde befalt. Og deretter hørte Gud landets bønn.
15 Igjen kom det til krig mellom filistrene og Israel; og David dro ned med sine menn, og de stred med filistrene. David ble trett,
16 og Jisbo-Benob, som hørte til Rafas barn - han hadde en lanse som veide tre hundre sekel kobber, og han var omgjordet med et nytt sverd - han tenkte på å slå David ihjel.
17 Men Abisai, Serujas sønn, kom ham til hjelp og slo filisteren og drepte ham. Da svor Davids menn og sa til ham: Du skal ikke mere dra ut med oss i striden, for at du ikke skal utslukke Israels lys.
18 Siden ble det igjen strid med filistrene; det var ved Gob; da slo husatitten Sibbekai Saf, som hørte til Rafas barn.
19 Enda en gang ble det strid med filistrene ved Gob, og betlehemitten Elhanan, sønn av Ja'are-Orgim, slo gittitten Goliat, som hadde et spyd hvis skaft var som en veverstang.
20 Så kom det igjen til strid ved Gat. Der var en høyvoksen mann som hadde seks fingrer på hver hånd og seks tær på hver fot - i alt fireogtyve fingrer og tær; han var og en etterkommer av Rafa.
21 Han hånte Israel; men Jonatan, sønn av Davids bror Simea, hugg ham ned.
22 Disse fire var etterkommere av Rafa i Gat, og de falt for Davids og hans menns hånd.

[^1]:  2SA 3, 7. som også hette Merab, 1SA 18, 19.
[^2]:  de ble hengende inntil Gud gav regn igjen, 2SA 21, 1.
