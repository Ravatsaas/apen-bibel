## Kapittel 18

1 David mønstret folket som var med ham, og satte høvedsmenn over dem, noen over tusen og noen over hundre.
2 Så sendte David folket avsted, en tredjedel under Joab, en tredjedel under Abisai, Serujas sønn, Joabs bror, og en tredjedel under gittitten Ittai, og kongen sa til folket: Jeg vil og dra ut med dere.
3 Men folket sa: Du skal ikke dra ut; for om vi flykter, bryr ingen seg om oss, og om halvdelen av oss faller, bryr heller ingen seg om oss; men du er så god som ti tusen av oss, og nå er det bedre at du er rede til å komme oss til hjelp fra byen.
4 Da sa kongen til dem: Jeg skal gjøre som dere synes. Så stilte kongen seg ved siden av porten, og alt folket dro ut, hundrevis og tusenvis.
5 Og kongen befalte Joab og Abisai og Ittai og sa: Far varsomt med den unge mann - med Absalom! Og alt folket hørte på at kongen gav alle høvedsmennene dette påbud om Absalom.
6 Så dro folket ut i marken mot Israel, og det kom til slag i Efra'imskogen.
7 Der ble Israels folk slått av Davids menn, og det ble et stort mannefall der den dag - tyve tusen mann.
8 Og striden bredte seg ut over hele landet deromkring, og skogen fortærte den dag flere av folket enn sverdet fortærte.
9 Absalom kom like imot Davids menn; han red på sitt muldyr, og muldyret kom inn under de tette greiner på en stor terebinte, så hans hode hang fast i terebinten, og han ble hengende mellom himmel og jord; for muldyret som han satt på, løp sin vei.
10 Dette fikk en mann se, meldte det til Joab og sa: Jeg så Absalom henge i terebinten der borte.
11 Da sa Joab til mannen som meldte ham dette: Men når du har sett det, hvorfor slo du ham da ikke til jorden med det samme? Så hadde det vært min skyldighet å gi deg ti sekel sølv og et belte.
12 Men mannen sa til Joab: Om jeg så fikk meg tilveid tusen sekel sølv midt opp i hånden, ville jeg ikke rekke ut min hånd mot kongens sønn; for vi hørte alle på at kongen befalte deg og Abisai og Ittai og sa: Vær varsom med den unge mann, med Absalom, hvem det så er av dere!
13 Men om jeg hadde gått svikefullt fram og tatt hans liv, så blir jo ingen ting skjult for kongen, og du ville nok holde deg unna.
14 Da sa Joab: Jeg kan ikke stå her med deg og hefte meg bort. Og han tok tre kastespyd i sin hånd og støtte dem i Absaloms hjerte, mens han enda hang levende midt i terebinten.
15 Så stilte ti unge menn - Joabs våbensvenner - seg rundt omkring og hugg til Absalom og drepte ham.
16 Da støtte Joab i basunen, og folket holdt opp med å forfølge Israel; for Joab holdt folket tilbake.
17 Og de tok Absalom og kastet ham i en stor grøft i skogen og reiste en stor stenrøs over ham; og hele Israel flyktet, hver til sitt hjem.
18 Men Absalom hadde, mens han levde, tatt og reist seg den støtte som står i Kongedalen; for han sa: Jeg har ingen sønn som kan holde oppe minnet om mitt navn. Han gav støtten navn etter seg selv, og den er blitt kalt Absaloms minnesmerke inntil denne dag.
19 Akima'as, Sadoks sønn, sa til Joab: La meg få springe avsted til kongen med det gledelige budskap at Herren har hjulpet ham til hans rett mot hans fiender!
20 Men Joab sa til ham: Ikke vil du idag bli en mann med gledelig budskap; en annen dag kan du komme med gledelig budskap; men idag ville du ikke komme med noe gledelig budskap, siden kongens sønn er død.
21 Deretter sa Joab til kusitten*: Gå og meld kongen hva du har sett! Og kusitten bøyde seg for Joab og sprang avsted. / {* en etioper blant Davids folk.}
22 Men Akima'as, Sadoks sønn, tok igjen til orde og sa til Joab: Det får gå som det vil, men la også meg få springe avsted etter kusitten! Joab sa: Hvorfor vil du endelig gjøre det, min sønn? Du har jo ikke noe gledelig budskap som du kunne få lønn for.
23 Han svarte: Det får gå som det vil, jeg springer avsted. Og han sa til ham: Så spring da! Da sprang Akima'as bort etter veien gjennom Jordansletten og kom forbi kusitten.
24 Imidlertid satt David mellom begge portene, og vekteren gikk på taket over porten, bort på muren, og så utover. Da fikk han se en mann som kom springende alene.
25 Vekteren ropte og meldte det til kongen. Da sa kongen: Er han alene, så er det et gledelig budskap i hans munn. Og han kom nærmere og nærmere.
26 Da så vekteren en annen mann som kom springende, og vekteren ropte til portneren og sa: Se, det kommer en mann springende alene. Da sa kongen: Han kommer og med gledelig budskap.
27 Og vekteren sa: Jeg synes den første springer så likt Akima'as, Sadoks sønn. Kongen sa: Det er en god mann; han kommer med godt budskap.
28 Og Akima'as ropte til kongen: Fred! Og han kastet seg på sitt ansikt til jorden for kongen og sa: Lovet være Herren din Gud, som har gitt de menn som løftet sin hånd mot min herre kongen, i din makt!
29 Og kongen sa: Står det vel til med den unge mann - med Absalom? Akima'as svarte: Jeg så det var et stort oppstyr, da Joab sendte kongens tjener* og meg, din tjener, avsted**; men jeg vet ikke hva det var. / {* 2SA 18, 21.} / {** 2SA 18, 23.}
30 Kongen sa: Gå til side og stå der! Så gikk han til side og ble stående der.
31 Straks etter kom kusitten, og han sa: Min herre kongen motta det gledelige budskap at Herren idag har hjulpet deg til din rett mot alle dem som hadde reist seg imot deg!
32 Kongen spurte kusitten: Står det vel til med den unge mann - med Absalom? Kusitten svarte: Gid det må gå min herre kongens fiender og alle som reiser seg imot deg og vil gjøre ondt, som det gikk den unge mann!
33 Da ble kongen dypt rystet. Han gikk opp på salen over porten og gråt, og mens han gikk, sa han så: Min sønn Absalom! Min sønn, min sønn Absalom! O, at jeg var død i ditt sted! Absalom, min sønn, min sønn!
