## Kapittel 5

1 Så kom alle Israels stammer til David i Hebron og sa: Her er vi; vi er av samme kjød og blod som du.
2 Allerede for lenge siden, da Saul var konge over oss, var det du som førte Israel ut og inn, og Herren sa til deg: Du skal vokte mitt folk Israel, og du skal være fyrste over Israel.
3 Og alle Israels eldste kom til kongen i Hebron, og kong David gjorde en pakt med dem i Hebron for Herrens åsyn; og de salvet David til konge over Israel.
4 David var tretti år gammel da han ble konge, og han regjerte i førti år.
5 I Hebron regjerte han over Juda i syv år og seks måneder, og i Jerusalem regjerte han i tre og tretti år over hele Israel og Juda.
6 Så dro kongen og hans menn til Jerusalem mot jebusittene, som bodde der i landet; men de sa til David: Du kommer aldri inn her; blinde og lamme skal drive deg bort med de ord: David kommer aldri inn her.
7 Men David inntok allikevel Sions borg, det er Davids stad.
8 Den dag sa David: Hver den som slår jebusittene og trenger fram til vannledningen og slår de lamme og blinde som hater David [han skal være høvding og fører]. Derav kommer det ord: En blind og en lam skal ikke komme inn i huset.
9 David tok sin bolig i borgen og kalte den Davids stad; og David bygget rundt omkring fra Milo og innover.
10 David ble større og større, og Herren, hærskarenes Gud, var med ham.
11 Og Hiram, kongen i Tyrus, skikket sendemenn til David med sedertre, og han sendte tømmermenn og stenhuggere; og de bygget et hus for David.
12 Og David forsto at Herren hadde stadfestet hans kongedømme over Israel, og at han hadde hevet hans rike høyt for sitt folk Israels skyld.
13 David tok enda flere medhustruer og hustruer fra Jerusalem etter at han var kommet fra Hebron, og han fikk enda flere sønner og døtre.
14 Dette er navnene på de sønner han fikk i Jerusalem: Sammua og Sobab og Natan og Salomo
15 og Jibbar og Elisua og Nefeg og Jafia
16 og Elisama og Eljada og Elifelet.
17 Da filistrene hørte at David var blitt salvet til konge over Israel, dro alle filistrene ut for å søke etter David; og da David hørte det, dro han ned til borgen.
18 Og filistrene kom og spredte seg utover i Refa'im-dalen.
19 Da spurte David Herren: Skal jeg dra ut mot filistrene? Vil du gi dem i min hånd? Og Herren svarte: Dra ut! Jeg vil gi filistrene i din hånd.
20 Så kom David til Ba'al-Perasim, og der slo han dem, og han sa: Herren har brutt igjennom mine fiender foran meg, som vann bryter igjennom. Derfor ble dette sted kalt Ba'al-Perasim[^1].
21 Der lot de etter seg sine avgudsbilder, og David og hans menn tok dem med seg.
22 Men filistrene dro ut enda en gang og spredte seg utover i Refa'im-dalen.
23 Og David spurte Herren, men han sa: Du skal ikke dra dit opp; gå omkring så du kommer bakenfor dem, og gå så på dem midt for baka-trærne,
24 og når du hører lyden av skritt i baka-trærnes topper, da skynd deg! For da har Herren draget ut foran deg for å slå filistrenes hær.
25 David gjorde slik som Herren hadde befalt ham; og han slo filistrene og forfulgte dem fra Geba til bortimot Geser.

[^1]:  gjennombryteren.
