## Kapittel 2

1 Siden spurte David Herren: Skal jeg dra opp til en av byene i Juda? Herren svarte: Gjør det! Da spurte David: Hvorhen skal jeg dra? Han svarte: Til Hebron.
2 Så dro David der opp med sine to hustruer, Akinoam fra Jisre'el og Abiga'il, karmelitten Nabals hustru.
3 Og de menn som var hos ham, lot David også dra der opp, hver med sitt hus, og de bosatte seg i byene omkring Hebron.
4 Da kom Judas menn dit og salvet David til konge over Judas hus. Så kom det noen og fortalte David at det var mennene i Jabes i Gilead som hadde begravet Saul.
5 Da sendte David bud til mennene i Jabes i Gilead og lot si til dem: Velsignet være dere av Herren, fordi dere har gjort den kjærlighetsgjerning mot deres herre Saul å begrave ham!
6 Så vise nå Herren sin miskunnhet og trofasthet mot dere, og jeg vil også gjøre vel mot dere, fordi dere har gjort dette.
7 Så ta nå mot til dere og vær djerve menn! For vel er deres herre Saul død, men Judas hus har også salvet meg til konge over seg.
8 Men Abner, Ners sønn, Sauls hærfører, tok Isboset, Sauls sønn, og førte ham over til Mahana'im
9 og gjorde ham til konge over Gilead og over asurittene og over Jisre'el og Efra'im og Benjamin og over hele Israel.
10 Isboset, Sauls sønn, var førti år gammel da han ble konge over Israel, og han regjerte i to år; det var bare Judas hus som holdt seg til David.
11 Og hele den tid David var konge i Hebron over Judas hus, var syv år og seks måneder.
12 Abner, Ners sønn, tok ut fra Mahana'im med Isbosets, Sauls sønns folk og dro til Gibeon.
13 Og Joab, Serujas sønn, og Davids folk dro også ut og traff sammen med dem ved Gibeondammen; den ene flokk leiret seg på den ene side av dammen og den andre på den andre side.
14 Da sa Abner til Joab: La de unge menn trede fram og holde en krigslek for våre øyne! Joab svarte: Ja, la dem det!
15 Så reiste de seg og gikk fram i det fastsatte tall: tolv for Benjamin og Isboset, Sauls sønn, og tolv av Davids folk.
16 Og de grep hverandre i hodet og stakk sverdet i siden på hverandre, og så falt de alle sammen. Siden kaltes dette sted Helkat-Hassurim[^1]; det ligger ved Gibeon.
17 Striden ble meget hård den dag, og Abner og Israels menn ble slått av Davids folk.
18 Der var Serujas tre sønner med: Joab og Abisai og Asael. Asael var lett på foten som et rådyr på marken.
19 Og Asael satte etter Abner og bøyde ikke av hverken til høyre eller til venstre, men holdt seg stadig i Abners spor.
20 Da vendte Abner seg om og sa: Er det du, Asael? Han svarte: Ja.
21 Da sa Abner til ham: Bøy av, enten til høyre eller til venstre! Grip en av de unge og ta hans rustning! Men Asael ville ikke la være å forfølge ham.
22 Da sa Abner igjen til Asael: La være å forfølge meg! Vil du kanskje jeg skal slå deg til jorden? Hvordan skulle jeg da kunne se din bror Joab i øynene?
23 Men han ville ikke holde opp; da stakk Abner ham med bakenden av sitt spyd i underlivet, så spydet gikk ut gjennom ryggen på ham, og han falt om der og døde på stedet. Og hver den som kom til det sted hvor Asael var falt og døde, stanset der.
24 Joab og Abisai forfulgte Abner; og da solen var gått ned, kom de til Amma-haugen, som ligger midt imot Giah på veien til Gibeons ørken.
25 Men Benjamins barn samlet seg i én flokk om Abner og stilte seg på toppen av en haug.
26 Da ropte Abner til Joab: Skal sverdet aldri holde opp å fortære? Skjønner du ikke at dette vil ende med sorg? Hvor lenge vil du vente før du befaler dine folk at de skal holde opp med å forfølge sine brødre?
27 Joab svarte: Så sant Gud lever: Hadde du ingen ting sagt[^2], da skulle folket allerede fra morgenen av være blitt ført bort, så ingen hadde forfulgt sin bror.
28 Så støtte Joab i basunen, og alt folket stanset og forfulgte ikke Israel lenger og ble heller ikke ved å stride mere.
29 Abner og hans menn gikk gjennom ødemarken hele den natt; så satte de over Jordan og gikk gjennom hele Bitron og kom til Mahana'im.
30 Da Joab hadde holdt opp med å forfølge Abner, samlet han alt folket, og der savnedes av Davids folk nitten mann foruten Asael.
31 Men Davids folk hadde drept tre hundre og seksti mann av Benjamin og blant Abners menn.
32 Asael tok de opp og begravde ham i hans fars grav i Betlehem. Joab og hans menn gikk hele natten og kom til Hebron da det begynte å dages.

[^1]:  de skarpe eggers mark.
[^2]:  2SA 2, 14.
