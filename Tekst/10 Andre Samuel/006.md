## Kapittel 6

1 David samlet igjen alt utvalgt mannskap i Israel - tretti tusen mann.
2 Og David og alt folket som var hos ham, tok ut og dro fra Ba'ale-Juda[^1] for å føre Guds ark opp derfra, den som kalles med Herrens navn - med Herrens, hærskarenes Guds navn, han som troner på kjerubene[^2].
3 De satte Guds ark på en ny vogn og førte den bort fra Abinadabs hus, som lå på haugen; og Ussa og Ahjo, Abinadabs sønner, kjørte den nye vogn.
4 Slik førte de Guds ark bort fra Abinadabs hus, som lå på haugen, og fulgte med den, og Ahjo gikk foran arken.
5 Og David og hele Israels hus lekte for Herrens åsyn til alle slags strengelek av cypresstre, både citarer og harper og trommer og bjeller og cymbler.
6 Da de kom til Nakons treskeplass, rakte Ussa sin hånd ut og tok fatt i Guds ark; for oksene var blitt ustyrlige.
7 Da ble Herrens vrede tent opp mot Ussa, og Gud slo ham der for hans forseelse, så han døde der ved Guds ark.
8 Men David ble ille til mote, fordi Herren hadde slått Ussa ned; derfor er dette sted blitt kalt Peres-Ussa[^3] like til denne dag.
9 Den dag ble David oppfylt av frykt for Herren og sa: Hvordan skulle Herrens ark kunne komme inn til meg?
10 Og David ville ikke flytte Herrens ark opp til seg i Davids stad, men lot den føre bort til gittitten Obed-Edoms hus.
11 Herrens ark ble stående i gittitten Obed-Edoms hus i tre måneder, og Herren velsignet Obed-Edom og alt hans hus.
12 Så kom det noen og fortalte kong David at Herren hadde velsignet Obed-Edoms hus og alt det han hadde, for Guds arks skyld. Da tok David avsted og førte Guds ark fra Obed-Edoms hus opp til Davids stad med stor glede.
13 Og da de som bar Herrens ark, hadde gått seks skritt fram, ofret han okser og gjøkalver.
14 Og David danset av all makt for Herrens åsyn - han hadde en livkjortel av lerret på.
15 Slik førte David og hele Israels hus Herrens ark opp med fryderop og basunklang.
16 Da nå Herrens ark kom inn i Davids stad, så Mikal, Sauls datter, ut igjennom vinduet, og hun så kong David hoppe og danse for Herrens åsyn, og hun foraktet ham i sitt hjerte.
17 Så førte de da Herrens ark inn og satte den på sitt sted midt i det telt som David hadde reist for den, og David ofret brennoffer for Herrens åsyn og takkoffer.
18 Og da David var ferdig med å ofre brennofferet og takkofferne, velsignet han folket i Herrens, hærskarenes Guds navn.
19 Og han utdelte til alt folket, til hver enkelt av hele Israels mengde, både mann og kvinne, et brød og et stykke kjøtt og en rosinkake. Så dro alt folket hjem, hver til sitt hus.
20 Da David kom hjem igjen for å velsigne sitt hus, gikk Mikal, Sauls datter, ut imot ham og sa: Hvor høyt Israels konge er blitt æret idag - han som idag har blottet seg for øynene på sine tjeneres piker, som løse folk pleier å gjøre!
21 Da sa David til Mikal: For Herrens åsyn, han som utvalgte meg fremfor din far og fremfor hele hans hus og satte meg til fyrste over Herrens folk, over Israel - for Herrens åsyn har jeg danset;
22 og jeg vil gjøre meg enda ringere enn så og bli liten i mine egne øyne, og de tjenestepiker du talte om, sammen med dem vil jeg æres.
23 Men Mikal, Sauls datter, ble barnløs til sin dødsdag.

[^1]:  d.e. Kirjat-Jearim, 1SA 7, 1. 1KR 13, 6. Josva 15, 9. 60.
[^2]:  1SA 4, 4.
[^3]:  d.e. Ussas nedbrytelse.
