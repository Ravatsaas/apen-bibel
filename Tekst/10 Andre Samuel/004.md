## Kapittel 4

1 Da Sauls sønn hørte at Abner var død i Hebron, falt han rent sammen, og hele Israel ble forferdet.
2 Hos Sauls sønn var der to menn som var høvedsmenn for streif-flokker; den ene hette Ba'ana og den andre Rekab; de var sønner av Rimmon fra Be'erot og hørte til Benjamins barn. For Be'erot regnedes også til Benjamin -
3 be'erotittene var flyktet til Gitta'im, og der har de holdt til helt til denne dag.
4 Jonatan, Sauls sønn, hadde en sønn som var lam i begge føtter; han var fem år gammel da tidenden om Saul og Jonatan kom fra Jisre'el, og den kvinne som passet ham, tok ham og flyktet; men idet hun skyndte seg avsted, falt han ned og ble lam. Hans navn var Mefiboset[^1].
5 Be'erotitten Rimmons sønner, Rekab og Ba'ana, tok ut og kom på det heteste av dagen til Isbosets hus, mens han hvilte middag.
6 De lot som de skulle hente hvete, og kom slik helt inn i huset og stakk ham så i underlivet. Deretter slapp Rekab og hans bror Ba'ana bort.
7 De kom inn i huset mens han lå på sin seng i sitt sovekammer, og stakk ham ihjel og hugg hodet av ham; så tok de hans hode og gikk hele natten gjennom ødemarken.
8 Og de kom med Isbosets hode til David i Hebron og sa til kongen: Se, her er hodet av Isboset, sønn til Saul, din fiende som sto deg etter livet; slik har Herren på denne dag gitt min herre kongen hevn over Saul og hans slekt.
9 Men David svarte Rekab og hans bror Ba'ana, be'erotitten Rimmons sønner, og sa til dem: Så sant Herren lever, han som har utfridd meg av all trengsel:
10 Den som kom til meg med tidende om at Saul var død, og som selv mente at han kom med en god tidende, ham grep jeg og lot ham drepe i Siklag - ham som jeg skulle ha gitt lønn for god tidende,
11 hvor meget mere nå, da ugudelige menn har myrdet en rettferdig mann i hans hus og på hans leie - skulle jeg ikke nå kreve hans blod av deres hånd og utrydde dere av landet?
12 Så befalte David sine folk, og de slo dem ihjel og hugg hendene og føttene av dem og hengte dem opp ved dammen i Hebron; men Isbosets hode tok de og begravde i Abners grav i Hebron.

[^1]:  2SA 9, 3. kalles også Meribba'al, 1KR 8, 34.
