## Kapittel 14

1 Men Joab, Serujas sønn, skjønte at kongens hjerte droges mot Absalom.
2 Da sendte Joab bud til Tekoa og hentet derfra en klok kvinne, og han sa til henne: Lat som om du har sorg, og kle deg i sørgeklær og salv deg ikke med olje, men te deg som en kvinne som alt i lang tid har sørget over en død,
3 og gå så inn til kongen og tal slik til ham - og Joab la henne ordene i munnen.
4 Og kvinnen fra Tekoa talte til kongen - hun kastet seg ned for ham med ansiktet mot jorden og sa: Hjelp, konge!
5 Kongen sa til henne: Hva fattes deg? Hun svarte: Akk, jeg er enke; min mann er død.
6 Og din tjenerinne hadde to sønner, og de to kom i trette med hverandre ute på marken, og det var ingen som kunne skille dem at; så slo den ene til den andre og drepte ham.
7 Og nå har hele slekten reist seg mot din tjenerinne og sier: Kom hit med ham som slo sin bror ihjel, så vi kan ta hans liv til hevn for hans bror som han slo ihjel, og så vi også får ryddet arvingen av veien. Slik kommer de til å utslukke den siste gnist jeg enda har igjen, så de ikke levner min mann navn og etterkommere på jorden.
8 Da sa kongen til kvinnen: Gå hjem igjen! Jeg skal ordne saken for deg.
9 Og kvinnen fra Tekoa sa til kongen: På meg, herre konge, og på min fars hus faller skylden, men kongen og hans trone skal være uten skyld.
10 Kongen sa: Taler noen til deg, skal du føre ham til meg; så skal han ikke mere gjøre deg noe.
11 Da sa hun: Kongen komme Herren sin Gud i hu, så ikke blodhevneren skal volde enda mere ulykke, og de ikke får ryddet min sønn av veien. Han svarte: Så sant Herren lever: Det skal ikke falle et hår av din sønns hode til jorden.
12 Da sa kvinnen: La din tjenerinne få tale enda et ord til min herre kongen. Og han sa: Tal!
13 Så sa kvinnen: Hvorfor tenker du da på slikt mot Guds folk? Etter det ord kongen har talt, er det som han selv var skyldig, når kongen ikke lar den han har støtt fra seg, komme tilbake.
14 For alle må vi dø og bli som vann som er utøst på jorden og ikke kan samles opp igjen, og Gud tar ikke livet, men tenker ut hva som kan gjøres for at en som er støtt bort, ikke skal være bortstøtt fra ham.
15 Og at jeg nå er kommet for å tale dette til min herre kongen, det er fordi folket skremte meg, og din tjenerinne tenkte da: Jeg vil tale til kongen; kanskje kongen vil gjøre etter sin tjenerinnes ord;
16 kongen vil nok høre på meg og fri sin tjenerinne fra den manns hånd som vil utrydde både meg og min sønn av Guds arv.
17 Og så tenkte din tjenerinne: Gid min herre kongens ord måtte bli meg til trøst, for min herre kongen er som en Guds engel til å høre både på godt og ondt! Så være da Herren din Gud med deg!
18 Da tok kongen til orde og sa til kvinnen: Dølg ikke for meg det som jeg nå vil spørre deg om! Kvinnen sa: Tal, herre konge!
19 Da sa kongen: Har ikke Joab sin hånd med i alt dette? Kvinnen svarte: Så sant du lever, herre konge: Ingen kan komme utenom noe av det min herre kongen taler, hverken til høyre eller venstre. Det var din tjener Joab som påla meg dette og la alle disse ord i din tjenerinnes munn.
20 For å gi saken et annet utseende har din tjener Joab gjort dette; men min herre er vis, som en Guds engel i visdom, så han vet alt som hender på jorden.
21 Deretter sa kongen til Joab: Vel! jeg skal gjøre så*! Ta nå avsted og før den unge mann Absalom tilbake! / {* d.e. oppfylle ditt ønske.}
22 Da kastet Joab seg ned med ansiktet mot jorden og velsignet kongen, og han sa: Idag skjønner din tjener at jeg har funnet nåde for dine øyne, herre konge, siden kongen vil gjøre etter sin tjeners ord.
23 Så gjorde Joab seg rede og dro til Gesur og førte Absalom til Jerusalem.
24 Men kongen sa: La ham ta hjem til sitt eget hus, men han skal ikke komme for mine øyne. Så tok Absalom hjem til sitt eget hus og kom ikke for kongens øyne.
25 Men så fager en mann som Absalom fantes det ikke i hele Israel, ingen som ble prist så høyt; fra fotsåle til isse fantes det ikke lyte på ham.
26 Og når han klippet håret på sitt hode - og det gjorde han hver gang året var til ende, fordi håret ble ham for tungt, og han måtte klippe det - så veide han sitt hår, og det veide to hundre sekel etter kongens vekt.
27 Absalom fikk tre sønner og én datter som hette Tamar; hun var en fager kvinne.
28 Absalom bodde i Jerusalem i to år men kom ikke for kongens øyne.
29 Så sendte Absalom bud til Joab for å få ham til å gå til kongen, men han ville ikke komme til ham; og han sendte bud enda en gang, men han ville ikke komme da heller.
30 Da sa han til sine tjenere: Se, her ved siden av meg har Joab et jordstykke, og der har han bygg; gå og sett ild på det! Og Absaloms tjenere satte ild på jordstykket.
31 Da sto Joab opp og gikk til Absaloms hus, og han sa til ham: Hvorfor har dine tjenere satt ild på det jordstykke som hører meg til?
32 Absalom svarte: Jeg sendte jo bud til deg og bad deg komme hit, så jeg kunne sende deg til kongen og si ham fra meg: Hvorfor er jeg kommet hit fra Gesur? Det hadde vært bedre for meg om jeg enda var der. Og nå vil jeg komme for kongens øyne, og er det noen brøde hos meg, så får han drepe meg.
33 Da gikk Joab inn til kongen og sa det til ham, og han kalte Absalom til seg, og han kom inn til kongen; og han kastet seg på sitt ansikt til jorden for kongen, og kongen kysset Absalom.
