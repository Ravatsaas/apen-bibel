## Kapittel 17

1 Så sa Akitofel til Absalom: La meg få velge ut tolv tusen mann, så vil jeg bryte opp og sette etter David inatt!
2 Da kan jeg komme over ham mens han er utmattet og motløs, og forferde ham, og alt folket som er med ham, vil flykte, og så kan jeg slå kongen alene,
3 og jeg vil føre alt folket tilbake til deg. At alle vender tilbake, avhenger av at det går slik med den mann du søker etter; alt folket kan da være i fred.
4 Dette råd syntes Absalom og alle Israels eldste godt om.
5 Men Absalom sa: Kall også arkitten Husai til meg, så vi kan få høre hva han har å si.
6 Da Husai kom til Absalom, sa Absalom til ham: Så og så har Akitofel talt; skal vi gjøre som han sier? Hvis ikke, så tal du!
7 Da sa Husai til Absalom: Det er ikke noe godt råd Akitofel denne gang har gitt.
8 Og Husai sa: Du kjenner din far og hans menn og vet at de er djerve stridsmenn og gramme i hu som en binne i skogen som de har røvet ungene fra; og din far er en krigsmann og holder seg ikke hos folkene om natten.
9 Nå holder han seg sikkert skjult i en eller annen hule eller et annet sted; om han da straks i begynnelsen overfaller dine folk, så vil hver den som hører det, si: Det har vært et stort mannefall blant de folk som følger Absalom;
10 og om det så er en djerv mann som har et hjerte som en løve, så vil han dog bli motløs; for hele Israel vet at din far er en helt, og at de som er med ham, er djerve folk.
11 Derfor er dette mitt råd: La hele Israel samle seg om deg, fra Dan til Be'erseba, som sanden ved havet i mengde; og dra selv med i striden.
12 Når vi så støter på ham et eller annet sted hvor han er å finne, så vil vi falle over ham som duggen faller over jorden, og det skal ikke bli en eneste i live av dem, hverken han selv eller noen av de menn som er med ham.
13 Og dersom han drar seg tilbake til en av byene, så skal hele Israel legge rep omkring den by, og vi skal dra den ned i dalen til det ikke finnes en stein igjen der.
14 Da sa Absalom og hver Israels mann: Arkitten Husais råd er bedre enn Akitofels råd. Men det var Herren som hadde laget det så for å gjøre Akitofels gode råd til intet, så Herren kunne la ulykken komme over Absalom.
15 Så sa Husai til prestene Sadok og Abjatar: Så og så har Akitofel rådet Absalom og Israels eldste, og så og så har jeg rådet.
16 Send derfor hastig bud til David om det og si: Bli ikke natten over på moene i ørkenen, men dra heller over, for at ikke kongen og alt folket som er med ham, skal gå til grunne!
17 Jonatan og Akima'as holdt seg i En-Rogel, og en tjenestepike gikk jevnlig med bud til dem, og de gikk igjen med bud til kong David; for de torde ikke gå inn i byen og la seg se der.
18 Men en gutt fikk se dem og sa det til Absalom. Da skyndte de seg avsted begge to. I Bahurim gikk de inn til en mann der som hadde en brønn på sin gård; i den steg de ned.
19 Og hans hustru tok og bredte et dekke over brønnen og strødde gryn ovenpå, så ingen kunne merke noe.
20 Da så Absaloms tjenere kom inn i huset til konen og spurte: Hvor er Akima'as og Jonatan? svarte konen: De gikk over den lille bekken her. Så lette de etter dem, men fant dem ikke og vendte så tilbake til Jerusalem.
21 Men så snart de var gått bort, steg de andre opp av brønnen og gikk og bar budet fram til kong David og sa til ham: Gjør dere rede og sett hastig over vannet! For det og det råd har Akitofel gitt mot dere.
22 Da brøt de opp, både David og alt folket som var med ham, og satte over Jordan; da morgenen lyste fram, manglet det ikke en eneste mann som ikke var gått over Jordan.
23 Men da Akitofel så at hans råd ikke ble fulgt, salte han sitt esel og tok ut og dro hjem til sin by og beskikket sitt hus og hengte seg; og han døde og ble begravet i sin fars grav.
24 David var alt kommet til Mahana'im da Absalom satte over Jordan med alle Israels menn.
25 Absalom hadde satt Amasa over hæren i stedet for Joab; Amasa var sønn av en mann som hette Jitra, en jisre'elitt som hadde gått inn til Abigal, datter av Nahas og søster til Seruja, Joabs mor.
26 Og Israel og Absalom leiret seg i Gileads land.
27 Da David kom til Mahana'im, hendte det at Sobi, sønn av Nahas, fra Rabba i Ammons barns land, og Makir, sønn av Ammiel, fra Lo-Debar, og gileaditten Barsillai fra Rogelim
28 kom med senger og fat og lerkar og hvete og bygg og mel og ristet korn og bønner og linser og ristede belgfrukter
29 og honning og melk og småfe og oster av kumelk til føde for David og hans folk, for de tenkte: Folkene er blitt sultne og trette og tørste i ørkenen.
