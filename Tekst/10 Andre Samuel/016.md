## Kapittel 16

1 Da David var kommet et lite stykke fremover fra toppen, fikk han se Siba, Mefibosets tjener, som kom ham i møte med et par eseler med kløv; på dem var det to hundre brød og hundre rosinkaker og hundre stykker sommerfrukt og en skinnsekk med vin.
2 Da sa kongen til Siba: Hva vil du med dette? Siba svarte: Asenene skal kongens husfolk ha til å ride på, og brødet og sommerfruktene skal være til mat for tjenerne, og vinen til drikke for dem som blir utmattet i ørkenen.
3 Kongen sa: Men hvor er din herres sønn? Siba svarte: Han er fremdeles i Jerusalem; han sa: Idag vil Israels hus gi meg igjen min fars kongedømme.
4 Da sa kongen til Siba: Du skal få alt det som Mefiboset har. Og Siba sa: Jeg kaster meg til jorden; la meg finne nåde for min herre kongens øyne!
5 Da kong David kom til Bahurim, kom det ut derfra en mann som var i slekt med Sauls hus og hette Sime'i, Gera's sønn; han kom bannende
6 og kastet med stein etter David og alle kong Davids tjenere, mens alt folket og alle de djerveste krigsmenn gikk med ham, både på høyre og venstre side.
7 Og Sime'i bante ham med de ord: Bort, bort med deg, din blodhund, din niding!
8 Herren har nå latt komme igjen over deg alt det blod som har flytt i Sauls hus, han i hvis sted du ble konge, og Herren har gitt kongedømmet til din sønn Absalom; se, nå er du kommet i den ulykke du har fortjent; for en blodhund er du.
9 Da sa Abisai, Serujas sønn, til kongen: Hvorfor skal denne døde hund banne min herre kongen? La meg gå der bort og slå hodet av ham!
10 Men kongen sa: Hva har jeg med dere å gjøre, dere Serujas sønner? Når han banner, og når Herren har sagt til ham: Bann David! - hvem tør da si: Hvorfor gjorde du det?
11 Og David sa til Abisai og til alle sine tjenere: Se, min sønn, som er utgått av mitt liv, står meg etter livet; hvor meget mere ikke da denne benjaminitt! La ham bare banne! For Herren har befalt ham det.
12 Kanskje Herren ser til meg i min nød, så Herren gir meg lykke til gjengjeld for den forbannelse som har rammet meg idag.
13 Så gikk David og hans menn fram etter veien mens Sime'i gikk oppe i lien jevnsides med ham, og han gikk og bante, og han kastet med stein og sand mens han gikk der jevnsides med ham.
14 Og kongen og alt folket som var med ham, dro inn i Ajefim og hvilte der.
15 Imidlertid var Absalom med alt sitt folk, Israels menn, kommet til Jerusalem og Akitofel var med ham.
16 Da nå arkitten Husai, Davids venn, kom til Absalom, sa Husai til Absalom: Kongen leve! Kongen leve!
17 Da sa Absalom til Husai: Er dette din kjærlighet til din venn? Hvorfor dro du ikke med din venn?
18 Husai svarte: Nei, den som Herren og dette folk og alle Israels menn har utvalgt, ham vil jeg tilhøre, og hos ham vil jeg bli.
19 Og for det annet: Hvem skulle jeg tjene? Skulle jeg ikke tjene hos hans sønn? Slik som jeg har tjent hos din far, slik vil jeg og tjene deg.
20 Så sa Absalom til Akitofel: Gi nå dere et råd og si hva vi skal gjøre!
21 Akitofel svarte: Gå inn til din fars medhustruer som han lot bli tilbake for å ta vare på huset! Når da hele Israel får høre at du har gjort deg forhatt hos din far, så vil motet økes hos alle som er med deg.
22 Så reiste de et telt for Absalom på taket, og Absalom gikk inn til sin fars medhustruer for hele Israels øyne.
23 I den tid gjaldt et råd som Akitofel gav, like så meget som om en hadde spurt Guds ord til råds; så meget gjaldt hvert råd av Akitofel både hos David og hos Absalom.
