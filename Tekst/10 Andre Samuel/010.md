## Kapittel 10

1 Så hendte det at Ammons barns konge døde, og Hanun, hans sønn, ble konge i hans sted.
2 Da sa David: Jeg vil vise Hanun, Nahas' sønn, vennskap, slik som hans far viste meg vennskap. Og David sendte noen av sine tjenere for å trøste ham i hans sorg over sin far. Så kom da Davids tjenere til Ammons barns land.
3 Da sa Ammons barns høvdinger til Hanun, sin herre: Tror du det er for å ære din far at David har sendt folk som skal trøste deg? Mon det ikke heller er for å utforske byen og utspeide den og så ødelegge den at David har sendt sine tjenere til deg?
4 Da tok Hanun Davids tjenere og raket av halvdelen av deres skjegg og skar av deres klær midt på like til setet og lot dem så fare.
5 Da dette ble meldt David, sendte han folk som skulle møte mennene, for de var grovelig vanæret; og kongen lot si: Bli i Jeriko til deres skjegg er vokst ut igjen, og kom så tilbake!
6 Da nå Ammons barn så at de hadde gjort seg forhatt hos David, sendte de bud og leide syrerne fra Bet-Rehob og syrerne fra Soba, tyve tusen mann fotfolk, og kongen i Ma'aka med tusen mann og tolv tusen mann fra Tob[^1].
7 Da David hørte dette, sendte han Joab avsted med hele hæren, de krigsvante menn.
8 Og Ammons barn rykket ut og stilte seg i fylking foran byporten; men syrerne fra Soba og Rehob og mennene fra Tob og Ma'aka sto for seg selv på marken.
9 Da Joab så at han hadde fienden mot seg både foran og bak, valgte han ut en del av alt det utvalgte mannskap i Israel og stilte dem opp mot syrerne.
10 Men resten av folket overgav han til sin bror Abisai og stilte dem opp mot Ammons barn.
11 Og han sa: Dersom syrerne blir meg for sterke, skal du komme meg til hjelp, og dersom Ammons barn blir deg for sterke, skal jeg komme og hjelpe deg.
12 Vær modig, og la oss vise oss modige i striden for vårt folk og for vår Guds byer, så får Herren gjøre hva som er godt i hans øyne!
13 Så rykket Joab fram med sine folk til strid mot syrerne, og de flyktet for ham.
14 Og da Ammons barn så at syrerne flyktet, så flyktet også de for Abisai og dro seg inn i byen. Da vendte Joab tilbake fra striden mot Ammons barn og kom til Jerusalem.
15 Da syrerne så at de var blitt slått av Israel, samlet de seg igjen.
16 Og Hadadeser sendte bud at de syrere som bodde på andre siden av elven[^2], skulle rykke ut; de kom til Helam, og Sobak, høvdingen over Hadadesers hær, førte dem.
17 Da dette ble meldt David, samlet han hele Israel og gikk over Jordan og kom til Helam; og syrerne stilte seg opp mot David og stred mot ham.
18 Men syrerne flyktet for Israel, og David drepte blant syrerne mannskapet på syv hundre vogner og førti tusen hestfolk, og Sobak, deres hærfører, såret han, så han døde der.
19 Og da alle kongene som sto under Hadadeser, så at de var blitt slått av Israel, gjorde de fred med Israel og ble deres tjenere; og syrerne vågde ikke å hjelpe Ammons barn mere.

[^1]:  DMR 11, 3.
[^2]:  Eufrat.
