## Kapittel 7

1 Som nå kongen bodde i sitt hus, og Herren hadde latt ham få ro for alle hans fiender rundt omkring,
2 sa han til profeten Natan: Se, jeg bor i et hus av sedertre, mens Guds ark bor mellom telttepper.
3 Natan sa til kongen: Gjør du bare alt det du har i sinne! For Herren er med deg.
4 Men samme natt kom Herrens ord til Natan, og det lød slik:
5 Gå og si til min tjener David: Så sier Herren: Skulle du bygge meg et hus til å bo i?
6 Jeg har jo ikke bodd i hus like fra den dag jeg førte Israels barn opp fra Egypt, og til denne dag, men jeg vandret om i et telt, i et tabernakel.
7 Hvor jeg så vandret om med alle Israels barn, har jeg vel nogensinne talt slik til noen av Israels stammer som jeg satte til å vokte mitt folk Israel: Hvorfor har dere ikke bygget meg et hus av sedertre?
8 Derfor skal du si slik til min tjener David: Så sier Herren, hærskarenes Gud: Jeg tok deg fra havnegangen, hvor du gikk bak fårene, for at du skulle være fyrste over mitt folk Israel.
9 Og jeg var med deg overalt hvor du gikk, og utryddet alle dine fiender for deg, og jeg har latt deg vinne et stort navn, så stort som de størstes navn på jorden.
10 Og jeg har gjort i stand et bosted for mitt folk Israel, og jeg har plantet det der, så det bor i sitt hjem og ikke uroes mere, og urettferdige mennesker ikke plager det lenger som før,
11 like fra den dag jeg satte dommere over mitt folk Israel, og jeg har latt deg få ro for alle dine fiender. Og nå forkynner Herren deg at Herren vil bygge deg et hus.
12 Når dine dagers tall er fullt, og du hviler hos dine fedre, da vil jeg etter deg oppreise din sønn som skal utgå av ditt liv, og jeg vil grunnfeste hans kongedømme.
13 Han skal bygge et hus for mitt navn, og jeg vil trygge hans kongetrone til evig tid.
14 Jeg vil være hans far, og han skal være min sønn. Når han gjør det som ondt er, vil jeg tukte ham med menneskers ris og med menneskebarns plager;
15 men min miskunnhet skal ikke vike fra ham, slik som jeg lot den vike fra Saul, han som jeg lot vike for deg.
16 Fast skal ditt hus og ditt kongedømme stå til evig tid for ditt åsyn; din trone skal være grunnfestet til evig tid.
17 Alle disse ord og hele dette syn bar Natan fram for David.
18 Da gikk kong David inn og ble der inne for Herrens åsyn, og han sa: Hvem er jeg, Herre, Herre, og hva er mitt hus, at du har ført meg hertil?
19 Og enda var dette for lite i dine øyne, Herre, Herre, og du talte også om din tjeners hus langt fram i tiden. Og dette er loven for menneskene, Herre, Herre!
20 Hva skal så David mere si til deg? Du kjenner jo din tjener, Herre, Herre!
21 For ditt ords skyld og etter ditt hjerte har du gjort alt dette store og forkynt det for din tjener.
22 Derfor er du stor, Herre Gud! Det er ingen som du, og det er ingen Gud foruten deg, etter alt det vi har hørt med våre ører.
23 Og hvor er det på jorden et eneste folk som ditt folk - som Israel - et folk som Gud kom og fridde ut, så det skulle være hans eget folk, for å gjøre seg et navn og for å gjøre dette store for dere og forferdelige gjerninger for ditt land, for ditt folks skyld som du fridde ut fra Egypt, fra hedningefolk og deres guder?
24 Og du dannet deg ditt folk Israel, så det skulle være ditt folk til evig tid, og du, Herre, er blitt deres Gud.
25 Så oppfyll nå, Herre Gud, for evig tid det ord du har talt over din tjener og hans hus, og gjør som du har sagt!
26 Da skal ditt navn bli stort til evig tid, så folk skal si: Herren, hærskarenes Gud, er Gud over Israel. Og din tjener Davids hus skal være grunnfestet for ditt åsyn.
27 For du, Herre, hærskarenes Gud, Israels Gud, har åpenbaret for din tjener at du vil bygge meg et hus. Derfor har din tjener fått frimodighet til å be denne bønn til deg.
28 Og nå, Herre, Herre, du er Gud, og dine ord skal bli sannhet, og du har lovt din tjener denne lykke.
29 Så la det nå behage deg å velsigne din tjeners hus, så det må bli stående for ditt åsyn til evig tid! For du, Herre, Herre, har talt, og for din velsignelses skyld skal din tjeners hus bli velsignet i all evighet.
