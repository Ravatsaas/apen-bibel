## Kapittel 20

1 Nå traff det seg så at det på det sted var en illesinnet mann som hette Seba, sønn av Bikri, en benjaminitt. Han støtte i basunen og sa: Vi har ingen del i David og ingen lodd i Isais sønn; hver mann til sine telt, Israel!
2 Da forlot hver mann av Israel David og fulgte Seba, Bikris sønn, men Judas menn hang ved sin konge og fulgte ham fra Jordan like til Jerusalem.
3 Så kom David hjem til Jerusalem. Og kongen tok de ti medhustruer som han hadde latt bli tilbake for å ta vare på huset, og lot dem bo i et hus for seg selv under varetekt; han forsørget dem med det nødvendige, men gikk ikke inn til dem. Der satt de nå innestengt til sin dødsdag og levde hele resten av sitt liv som enker.
4 Så sa kongen til Amasa: Kall Judas menn sammen for meg innen tre dager og møt så selv fram her!
5 Amasa tok da avsted for å kalle Juda sammen; men han drøyde lenger enn den tid som var fastsatt.
6 Da sa David til Abisai: Nå kommer Seba, Bikris sønn, til å gjøre oss mere ondt enn Absalom; ta du din herres menn og sett etter ham! Bare han ikke alt har funnet faste byer og har undsloppet oss!
7 Så dro da Joabs menn og livvakten og alle de djerveste stridsmenn ut etter ham; de dro ut fra Jerusalem for å sette etter Seba, Bikris sønn.
8 De var nettop kommet til den store stein ved Gibeon, da kom Amasa imot dem. Joab hadde på seg kappen som var hans vanlige drakt, og utenpå den et belte med et sverd i skjeden, fastbundet over hans lender, og da han gikk fram, falt det ut.
9 Og Joab sa til Amasa: Går det deg vel, bror? og grep med sin høyre hånd fatt i Amasas skjegg for å kysse ham.
10 Men Amasa tok seg ikke i vare for sverdet som Joab hadde i hånden, og Joab stakk ham med det i underlivet, så hans innvoller rant ut på jorden. Han stakk ham ikke mere enn denne ene gang, så var han død. Deretter satte Joab og hans bror Abisai etter Seba, Bikris sønn.
11 Men en av Joabs unge menn ble stående hos Amasa og ropte: Hvem som holder med Joab, og som står på Davids side, følge Joab!
12 Men Amasa lå veltet i sitt blod midt på landeveien, og da mannen så at alt folket ble stående. flyttet han Amasa fra landeveien bort på marken og kastet en duk over ham, fordi han så at enhver som kom bort til ham, ble stående.
13 Da han var ført bort fra landeveien, gikk hver mann forbi og fulgte Joab for å sette etter Seba, Bikris sønn.
14 Han dro fram gjennom alle Israels stammer til Abel og Bet-Ma'aka og hele Berim; og de samlet seg og fulgte også etter ham.
15 Og de kom og kringsatte ham* i Abel-Bet-Ma'aka og oppkastet en voll mot byen; den støtte opp mot yttermuren; og alt folket som var med Joab, var i ferd med å ødelegge muren for å få den til å falle. / {* Seba.}
16 Da ropte en klok kvinne fra byen: Hør, hør! Si til Joab: Kom nærmere, så jeg kan få tale med deg!
17 Da gikk han bort til henne, og kvinnen spurte: Er du Joab? Han svarte: Ja. Hun sa til ham: Hør din tjenerinnes ord! Han svarte: Jeg hører.
18 Da sa hun: Før pleide folk å si så: En skal spørre seg for i Abel, og så utførte de det.
19 Jeg er en av de fredsommelige og trofaste i Israel*; du søker å ødelegge en by, en mor i Israel, hvorfor vil du tilintetgjøre Herrens arv? / {* hun taler i byens navn.}
20 Da svarte Joab og sa: Langt, langt være det fra meg at jeg skulle tilintetgjøre eller ødelegge.
21 Det har seg ikke så. Men en mann fra Efra'im-fjellet som heter Seba, sønn av Bikri, har løftet sin hånd mot kongen, mot David; la meg bare få ham, så skal jeg dra bort fra byen. Da sa kvinnen til Joab: Hans hode skal bli kastet ut til deg over muren.
22 Så gikk kvinnen med sitt kloke råd til alt folket, og de hugg hodet av Seba, Bikris sønn, og kastet det ut til Joab. Da støtte han i basunen, og de dro bort fra byen og spredte seg hver mann til sitt hjem; og Joab vendte tilbake til Jerusalem, til kongen.
23 Joab var høvding over hele Israels hær, og Benaja, sønn av Jojada, var høvding over livvakten;
24 Adoram hadde oppsyn med dem som gjorde pliktarbeid, og Josjafat, sønn av Akilud, var historieskriver;
25 Seja var statsskriver, og Sadok og Abjatar var prester.
26 Ja'iritten Ira var også prest* hos David. / {* slik som 2SA 8, 18.}
