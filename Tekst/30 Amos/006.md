## Kapittel 6

1 Ve de trygge på Sion og de sorgløse på Samarias fjell, de fornemme blant det ypperste av folkene, dem som Israels hus pleier å vende seg til!
2 Dra over til Kalne og se, og gå videre til det store Hamat, og stig ned til Gat i Filisterland! Er de bedre enn disse riker, eller er deres land større enn deres land?
3 Dere som jager den onde dag langt bort og flytter urettens sete nær til dere*, / {* dere vil intet høre om straffens dag, og allikevel lar dere vold og urett råde blant dere.}
4 Dere som ligger på elfenbensbenker og dovner dere på deres leier, og som spiser lam av hjorden og kalver fra fjøset,
5 som synger allslags tull til harpens toner og har uttenkt dere strengeinstrumenter, slik som David,
6 som drikker vin av skåler og salver dere med den ypperste olje, men ikke sørger over Josefs skade.
7 Derfor skal de nå vandre ut av landet fremst blant dem som føres bort, og med skrålet av dem som dovner seg, skal det være slutt.
8 Herren, Israels Gud, har svoret ved seg selv, sier Herren, hærskarenes Gud: Jeg avskyr Jakobs stolthet og hater hans palasser, og jeg vil overgi byen og alt det som er i den.
9 Og om det er ti menn tilbake i ett hus, da skal de dø.
10 Og en manns nærmeste frende, som skal brenne ham*, skal ta ham og bære benene ut av huset, og han skal si til den som er i husets innerste krok: Er det enda noen hos deg? Og han skal svare: Nei, ingen! Da skal han si: Hysj! Herrens navn må ikke nevnes! / {* fordi mengden av de døde (AMO 8, 3) gjør det umulig å begrave dem.}
11 For se, Herren befaler, og de slår det store hus så det synker i grus, og det lille hus så det revner.
12 Springer vel hestene opp fjellet, eller pløyes det der med okser? siden dere har forvendt retten til gift og rettferdighetens frukter til malurt.
13 Dere som gleder dere over det som intet er, og som sier: Er det ikke ved vår egen styrke vi har vunnet oss velde?
14 For se, jeg vekker opp et folk mot dere, Israels hus, sier Herren, hærskarenes Gud, og de skal undertrykke dere fra der hvor veien går til Hamat, og like til bekken i ødemarken.
