## Kapittel 3

1 Hør dette ord som Herren har talt mot dere, Israels barn, mot hele den ætt jeg har ført opp fra Egypt:
2 Dere alene har jeg villet kjennes ved blant alle jordens ætter; derfor vil jeg hjemsøke dere for alle deres misgjerninger.
3 Går vel to sammen uten at de har avtalt det med hverandre?
4 Brøler vel løven i skogen uten at den har funnet noe rov? Lar vel ungløven sin røst høre fra sin hule uten at den har fanget noe?
5 Faller vel fuglen i en snare på marken uten at det er satt noen snare for den? Spretter vel snaren opp fra marken uten at den fanger noe?
6 Eller støtes det vel i basun i en by uten at folket forferdes? Eller skjer det vel en ulykke i en by uten at Herren har gjort det?
7 For Herren, Israels Gud, gjør ikke noe uten at han har åpenbart sitt lønnlige råd for sine tjenere profetene.
8 Når løven brøler, hvem skulle ikke da reddes? Når Herren, Israels Gud, taler, hvem skulle ikke da profetere?
9 Rop ut i palassene i Asdod og i palassene i Egypt og si: Samle dere på Samaria-fjellene og se hvor stor forvirring det er der inne, og hvor mye undertrykkelse der råder!
10 De vet ikke å gjøre det som rett er, sier Herren, de som dynger opp vold og ødeleggelse i sine palasser.
11 Derfor sier Herren, Israels Gud, så: Fiender skal komme og omringe hele landet. Og de skal styrte ned din borg, så du mister ditt vern, og dine palasser skal bli plyndret.
12 Så sier Herren: Slik som en hyrde berger to leggeben eller en ørelapp av løvens gap, slik skal Israels barn berges, de som sitter i Samaria i sofahjørnet og på damaskes hynder.
13 Hør og vitne mot Jakobs hus, sier Herren, Israels Gud, hærskarenes Gud:
14 På den dag jeg hjemsøker Israel for dets misgjerninger, da vil jeg hjemsøke Betels altere, så alterhornene blir avhugget og faller til jorden,
15 og jeg vil sønderslå både vinterhusene og sommerhusene, og elfenbenshusene skal gå til grunne, og mange hus rives bort, sier Herren.
