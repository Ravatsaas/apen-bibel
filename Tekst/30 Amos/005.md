## Kapittel 5

1 Hør dette ord, en klagesang som jeg istemmer over dere, Israels hus!
2 Hun er falt, hun skal aldri reise seg mere, jomfruen Israel; hun ligger nedkastet på sin egen grunn, det er ingen som reiser henne opp.
3 For så sier Herren, Israels Gud: Den by som tusen drar ut av, skal ha hundre igjen, og den by som hundre drar ut av, skal ha ti igjen, i Israels hus.
4 For så sier Herren til Israels hus: Søk meg, så skal dere leve!
5 Søk ikke til Betel og kom ikke til Gilgal og dra ikke over til Be'erseba! For Gilgal skal bli bortført, og Betel bli til intet.
6 Søk Herren, så skal dere leve! Ellers skal han komme over Josefs hus som en ild, og den skal fortære uten at Betel har noen som slukker!
7 De som forvender retten til malurt og kaster rettferdigheten til jorden!
8 Han som har skapt Syvstjernen og Orion og omskifter dødsskygge til morgen og gjør dagen mørk som natten, han som kaller på havets vann og øser dem ut over jorden - Herren er hans navn!
9 Han som lar ødeleggelse lyne fram mot den sterke og fører ødeleggelse over den faste borg!
10 På tinge hater de den som hevder retten, og de avskyr den som taler sannhet.
11 Derfor, fordi dere treder på den fattige og tar avgift i korn av ham, så skal dere ikke få bo i de hus av huggen stein som dere selv har bygget, og ikke få drikke vin fra de herlige vingårder som dere selv har plantet.
12 For jeg vet at deres overtredelser er mange og deres synder tallrike; dere forfølger den uskyldige, tar imot løsepenger* og bøyer retten for de fattige på tinge. / {* 4MO 35, 31. 2MO 23, 6.}
13 Derfor, den som er klok, han tier i denne tid; for det er en ond tid.
14 Søk det gode og ikke det onde, så dere får leve. Da skal Herren, hærskarenes Gud, være med dere, slik som dere har sagt.
15 Hat det onde og elsk det gode og la retten stå fast på tinge! Kanskje Herren, hærskarenes Gud, da vil være nådig mot Josefs levning.
16 Derfor sier Herren, Israels Gud, hærskarenes Gud, så: På alle gater skal det høres klagerop, og i alle streder skal de rope: Ve, ve! Bonden skal kalles til sørgehøytid, og til dem som er kyndige i sørgekveder, skal de si: Syng en sørgesang!
17 Og i alle vingårder skal det høres klagerop; for jeg vil skride fram midt iblant dere, sier Herren.
18 Ve dem som stunder etter Herrens dag! Hva vil dere da med Herrens dag? Den er mørke og ikke lys.
19 Det er som når en flykter for en løve, men støter på en bjørn, og når han kommer hjem og støtter seg til veggen med hånden, blir han bitt av en orm.
20 Ja, Herrens dag er mørke og ikke lys, belgmørk og uten lysskjær.
21 Jeg hater og forakter deres høytider, og jeg har ikke behag i deres festforsamlinger;
22 for om dere ofrer meg brennoffer og matoffer, finner jeg ikke behag i dem, og deres takkoffer av gjøkalver ser jeg ikke på.
23 La meg slippe for dine larmende sanger! Jeg vil ikke høre på ditt harpespill.
24 Men dommen skal komme veltende som vann, og rettferdigheten som en alltid strømmende bekk.
25 Bar dere fram for meg slaktoffer og matoffer i ørkenen i de førti år, Israels hus?
26 Nei, dere bar deres konges* telt og deres billeders fotstykke, deres guds stjerne, som dere hadde gjort dere. / {* d.e. Moloks.}
27 Jeg vil føre dere bort i fangenskap, langt bortenfor Damaskus, sier han hvis navn er Herren, hærskarenes Gud.
