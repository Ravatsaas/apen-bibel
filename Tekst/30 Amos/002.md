## Kapittel 2

1 Så sier Herren: For tre misgjerninger av Moab, ja for fire vil jeg ikke ta det tilbake - fordi de brant Edom-kongens ben til kalk;
2 men jeg vil sende ild mot Moab, og den skal fortære Kerijots palasser, og Moab skal dø under krigsbulder, under hærskrik, under basunens lyd,
3 og jeg vil utrydde dommeren av deres land, og alle dets fyrster vil jeg drepe sammen med ham, sier Herren.
4 Så sier Herren: For tre misgjerninger av Juda, ja for fire vil jeg ikke ta det tilbake - fordi de foraktet Herrens lov og ikke holdt hans bud, og deres løgnguder, som deres fedre hadde fulgt, førte dem vill;
5 men jeg vil sende ild mot Juda, og den skal fortære Jerusalems palasser.
6 Så sier Herren: For tre misgjerninger av Israel, ja for fire vil jeg ikke ta det tilbake - fordi de selger den uskyldige for penger og den fattige for et par sko,
7 de som higer etter å se støv på de ringes hode og bøyer retten for de saktmodige. En mann og hans far går til samme pike, så de vanhelliger mitt hellige navn.
8 På pantsatte klær strekker de seg ved hvert alter, og vin som de har tatt som bøter, drikker de i sin Guds hus.
9 Og jeg utryddet da amorittene foran dem, de som var høye som sedertrær og sterke som eketrær, og jeg ødela deres frukt oventil og deres røtter nedentil,
10 og jeg førte dere opp fra Egypt, og jeg ledet dere i ørkenen i førti år, for at dere skulle få amorittens land til eiendom,
11 og jeg oppvakte noen av deres sønner til profeter, og noen av deres unge menn til nasireere. Er det ikke så, dere Israels barn? sier Herren.
12 Men dere fikk nasireerne til å drikke vin, og dere forbød profetene å profetere.
13 Se, jeg vil knuge dere ned, slik som en vogn full av kornbånd knuger allting ned;
14 den raske skal intet tilfluktssted finne, og den sterke ikke kunne gjøre bruk av sin kraft, og helten ikke berge sitt liv;
15 bueskytteren skal ikke holde stand, den som er lett på foten, skal ikke berge sitt liv, og heller ikke rytteren på sin hest,
16 den modigste iblant heltene skal flykte naken på den dag, sier Herren.
