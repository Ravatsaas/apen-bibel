## Kapittel 8

1 Så lot Herren, Israels Gud, meg se dette syn: Der sto en kurv med moden frukt.
2 Og han sa: Hva ser du, Amos? Jeg svarte: En kurv med moden frukt. Da sa Herren til meg: Enden er kommet for mitt folk Israel; jeg vil ikke lenger bære over med dets synd.
3 Palassets sanger skal bli til klageskrik på den dag, sier Herren, Israels Gud; der ligger lik i mengde, overalt kastes de til side i stillhet.
4 Hør dette, dere som higer etter å opsluke den fattige og gjøre ende på de saktmodige i landet,
5 Dere som sier: Når er nymånedagen slutt, så vi kan selge korn, og sabbaten, så vi kan åpne kornbodene og gjøre efaen liten og sekelen stor og forfalske vekten
6 og kjøpe de ringe for penger og den fattige for et par sko og selge avfall av korn?
7 Herren har svoret ved Jakobs stolthet: Jeg skal aldri glemme alt det de har gjort.
8 Må ikke derfor jorden skjelve, og alle som bor på den, sørge? Må ikke hele jorden heve seg som Nilen, stige og falle som Egypts elv?
9 Og det skal skje på den dag, sier Herren, Israels Gud, at jeg vil la solen gå ned om middagen og gjøre det mørkt på jorden ved høylys dag.
10 Og jeg vil omskifte deres høytider til sorg og alle deres sanger til klage, jeg vil legge sekk om alle lender og la hvert hode bli skallet; jeg vil gjøre det så som når en sørger over sin eneste sønn, og la enden bli som en ulykkens dag.
11 Se, dager kommer, sier Herren, Israels Gud, da jeg sender hunger i landet, ikke hunger etter brød og ikke tørst etter vann, men etter å høre Herrens ord.
12 Da skal de vanke om fra hav til hav og fra nord til øst; de skal flakke omkring og søke etter Herrens ord, men de skal ikke finne det.
13 På den dag skal de fagre jomfruer og de unge menn vansmekte av tørst,
14 de som sverger ved Samarias synd* og sier: Så sant din gud lever, Dan, og så sant han lever han de dyrker i Be'erseba! Og de skal falle og ikke reise seg mere. / {* avgud; 5MO 9, 21.}
