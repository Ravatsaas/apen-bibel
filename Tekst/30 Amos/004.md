## Kapittel 4

1 Hør dette ord, dere Basan-kyr på Samarias fjell, dere som undertrykker de ringe, som knuser de fattige, som sier til deres menn: Kom med vin, så vi får drikke!
2 Herren, Israels Gud, har svoret ved sin hellighet: Se, dager kommer over dere da dere skal slepes bort med haker, og den siste levning av dere med fiskekroker,
3 og dere skal gå ut gjennom murbruddene, hver rett fram for seg, og dere skal bli slengt bort i palasset[^1], sier Herren.
4 Gå til Betel og synd, til Gilgal og synd til gagns, og bær hver morgen fram deres slaktoffer, hver tredje dag deres tiender,
5 og la røyk av syret brød stige opp som takkoffer og tillys frivillige offer og kunngjør det! For så vil dere jo gjerne ha det, dere Israels barn, sier Herren, Israels Gud.
6 Og jeg har da latt dere gå med tom munn i alle deres byer og latt dere mangle brød i alle deres hjem; men dere har ikke omvendt dere til meg, sier Herren.
7 Jeg har forholdt dere regnet da det enda var tre måneder igjen til høsten, og har latt det regne over en by, men ikke over en annen; et stykke land fikk regn, og et annet stykke ble fortørket, fordi det ikke kom regn på det,
8 og to, tre byer ravet avsted til en og samme by for å drikke vann, men fikk ikke nok; men dere har ikke omvendt dere til meg, sier Herren.
9 Jeg har slått dere med kornbrann og rust; gresshoppene spiste opp deres mange haver og vingårder og fikentrær og oljetrær; men dere har ikke omvendt dere til meg, sier Herren.
10 Jeg har sendt pest blant dere slik som dengang i Egypt, jeg har drept deres unge menn med sverdet og latt deres hester bli hærfang, og jeg lot stanken fra deres hær stige opp i deres nese; men dere har ikke omvendt dere til meg, sier Herren.
11 Jeg har omstyrtet byer iblant dere, slik som Gud omstyrtet Sodoma og Gomorra, og dere ble som en brann som er revet ut av ilden; men dere har ikke omvendt dere til meg, sier Herren.
12 Derfor vil jeg gjøre med deg, Israel, så som jeg har sagt[^2]. Og fordi jeg vil gjøre slik med deg, så gjør deg rede til å møte din Gud, Israel!
13 For se, han som danner fjellene og skaper vinden og åpenbarer menneskene deres tanker, han som gjør morgenrøden til mørke og farer fram over jordens høyder - Herren, hærskarenes Gud, er hans navn.

[^1]:  seierherrens palass.
[^2]:  AMO 2, 13 fg. 3, 11 fg. 4, 2 fg.
