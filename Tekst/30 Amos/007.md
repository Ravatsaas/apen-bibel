## Kapittel 7

1 Dette syn lot Herren, Israels Gud, meg se: Det var en som skapte gresshopper, da håen begynte å skyte opp; det var håen etter kongens slått.
2 Og da de vel hadde ett opp alle urter i landet, da sa jeg: Herre, Israels Gud, tilgi! Hvordan skal Jakob kunne bli i live, han som er så liten?
3 Da angret Herren det. Det skal ikke skje, sa Herren.
4 Så lot Herren, Israels Gud, meg se dette syn: Herren, Israels Gud, kalte på ilden til straff, og den fortærte det store vanndyp, og den holdt på å fortære hans arvelodd.
5 Da sa jeg: Herre, Israels Gud, hold opp! Hvordan skal Jakob kunne bli i live, han som er så liten?
6 Da angret Herren det. Heller ikke det skal skje, sa Herren, Israels Gud.
7 Så lot han meg se dette syn: Herren sto på en loddrett mur, og i hånden hadde han et blylodd.
8 Og Herren sa til meg: Hva ser du, Amos? Jeg svarte: Et blylodd. Da sa Herren: Se, jeg vil bruke et blylodd iblant mitt folk Israel; jeg vil ikke lenger bære over med dets synd.
9 Isaks offerhauger skal ødelegges, og Israels helligdommer synke i grus, og jeg vil reise meg med sverdet mot Jeroboams hus.
10 Da sendte Amasja, presten i Betel, bud til Jeroboam, Israels konge, og lot si: Amos har fått i stand en sammensvergelse mot deg midt i Israels hus; landet kan ikke tåle alt det han sier.
11 For så har Amos sagt: Jeroboam skal dø for sverdet, og Israel skal bli bortført fra sitt land.
12 Og Amasja sa til Amos: Gå din vei, du seer, flykt til Juda land og et ditt brød der; der kan du være profet!
13 Men i Betel skal du ikke mere holde på å profetere; for det er en kongelig helligdom og et rikstempel.
14 Da svarte Amos Amasja slik: Jeg er ikke noen profet, heller ikke disippel av noen profet; jeg er bare en fehyrde, som sanker frukten av morbærtreet.
15 Men Herren tok meg fra hjorden, og Herren sa til meg: Gå og vær profet for mitt folk Israel!
16 Så hør nå Herrens ord! Du sier: Du skal ikke profetere mot Israel og ikke tale mot Isaks hus.
17 Derfor sier Herren så: Din hustru skal drive hor i byen, og dine sønner og døtre skal falle for sverdet, og din jord skal deles med målesnor, og du selv skal dø i et urent land, og Israel skal bli bortført fra sitt land.
