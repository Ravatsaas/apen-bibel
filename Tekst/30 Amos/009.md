## Kapittel 9

1 Jeg så Herren stå ved alteret, og han sa: Slå til søylehodene, så dørtersklene skjelver, og knus dem, så de faller ned over hodet på dem alle! Den siste levning av dem vil jeg drepe med sverdet; ingen av dem skal kunne undfly, ingen av dem komme unna.
2 Om de bryter seg inn i dødsriket, så skal min hånd hente dem derfra, og om de farer opp til himmelen, skal jeg styrte dem ned derfra;
3 om de skjuler seg på Karmels topp, skal jeg lete dem opp og hente dem derfra, og om de gjemmer seg for mine øyne på havets bunn, skal jeg kalle ormen fram, og den skal bite dem,
4 og om de føres i fangenskap av sine fiender, skal jeg der befale sverdet å slå dem ihjel; jeg skal la mitt øye hvile på dem, til det onde og ikke til det gode.
5 Og Herren, Israels Gud, hærskarenes Gud, han rører ved jorden, da smelter den, og alle som bor på den, sørger, og hele jorden hever seg som Nilen og faller som Egypts elv,
6 Han har bygget sine høye saler i himmelen og grunnfestet sin hvelving over jorden, han kaller på havets vann og øser dem ut over jorden; Herren er hans navn.
7 Er dere mere verd for meg enn etiopernes barn, dere Israels barn? sier Herren; har jeg ikke ført Israel opp fra Egypt og filistrene fra Kaftor og syrerne fra Kir?
8 Se, Herrens, Israels Guds øyne er vendt mot dette syndige rike, og jeg vil utslette det av jorden; men jeg vil ikke aldeles utslette Jakobs hus, sier Herren.
9 For se, jeg befaler at Israels slekt skal ristes blant alle folkeslag, slik som en rister med et sold, og ikke et korn faller til jorden.
10 For mitt sverd skal de dø alle syndere blant mitt folk, de som sier: Ulykken skal ikke nå oss eller kommer over oss.
11 På den dag vil jeg reise opp igjen Davids falne hytte, og jeg vil mure igjen dens revner og reise opp det som er nedbrutt av den, og jeg vil bygge den opp igjen som i fordums dager,
12 så at de får ta i eie det som er igjen av Edom, og alle de hedningefolk som kalles med mitt navn, sier Herren, han som gjør dette.
13 Se, dager kommer, sier Herren, da den som pløyer, skal nå den som høster, og den som trår vindruer, skal nå den som kaster ut sæden, og fjellene skal dryppe av most, og alle haugene skal flyte over.
14 Og jeg vil gjøre ende på mitt folk Israels fangenskap, og de skal bygge opp igjen de ødelagte byer og bo der og plante vingårder og drikke deres vin og dyrke opp haver og spise deres frukt.
15 Og jeg vil plante dem i deres land, og de skal aldri mere rykkes opp av sitt land, det som jeg har gitt dem, sier Herren din Gud.
