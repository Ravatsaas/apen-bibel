## Kapittel 16

1 I Pekahs, Remaljas sønns syttende år ble Ahas, sønn av Judas konge Jotam, konge.
2 Ahas var tyve år gammel da han ble konge, og han regjerte seksten år i Jerusalem. Han gjorde ikke hva rett var i Herrens, hans Guds øyne som hans far David,
3 men vandret på Israels kongers vei, ja, han lot endog sin sønn gå gjennom ilden etter de avskyelige skikker hos de folk som Herren hadde drevet bort for Israels barn,
4 og han ofret og brant røkelse på haugene og bakkene og under hvert grønt tre.
5 På den tid dro kongen i Syria Resin og Israels konge Pekah, Remaljas sønn, opp for å angripe Jerusalem; og de kringsatte Ahas, men de kunne ikke komme til å gjøre noe angrep[^1]
6 På den tid la kongen i Syria Resin Elat til Syria; han drev jødene bort fra Elat, og syrerne kom til Elat og bosatte seg der og bor der den dag idag.
7 Da sendte Ahas bud til kongen i Assyria Tiglat-Pileser og lot si: Jeg er din tjener og din sønn; kom og frels meg fra Syrias konge og Israels konge, som har overfalt meg!
8 Og Ahas tok det sølv og gull som fantes i Herrens hus og i skattkammerne i kongens hus, og sendte det som gave til kongen i Assyria.
9 Og kongen i Assyria gjorde som han ba; han dro opp og inntok Damaskus og bortførte innbyggerne til Kir og drepte Resin.
10 Da dro kong Ahas til Damaskus for å møte kongen i Assyria Tiglat-Pileser, og da han så alteret i Damaskus, sendte han en tegning av alteret og et bilde av det til presten Uria, aldeles som det var gjort.
11 Og presten Uria bygget alteret; aldeles etter det bilde som kong Ahas hadde sendt fra Damaskus, gjorde presten Uria alteret, innen kong Ahas kom tilbake fra Damaskus.
12 Da kongen kom tilbake fra Damaskus og så alteret, gikk han fram til det og ofret på det.
13 Og han brant sitt brennoffer og sitt matoffer og helte ut sitt drikkoffer, og han sprengte blodet av sitt takkoffer på alteret.
14 Men kobberalteret, som sto for Herrens åsyn, flyttet han bort fra huset, fra dets sted mellom det nye alter og Herrens hus, og satte det på nordsiden av det nye alter.
15 Og kong Ahas befalte presten Uria: På det store alter skal du brenne morgen-brennofferet og kveld-matofferet og kongens brennoffer og hans matoffer og brennofferet for alt folket i landet og deres matoffer og deres drikkoffer, og alt blodet av brennofferne og av slaktofferne skal du sprenge på det; men kobberalteret vil jeg ha til å holde bønn ved.
16 Og presten Uria gjorde aldeles som kong Ahas hadde befalt.
17 Kong Ahas skar også fyllingene ut av fotstykkene og tok karene ned av dem, og han tok havet ned av kobberoksene som sto under det, og satte det på et underlag av stein.
18 Og den dekkede sabbatsgang som de hadde bygget ved huset, og kongens ytre inngang la han inn i Herrens hus for den assyriske konges skyld.
19 Hva som ellers er å fortelle om Ahas, om det han gjorde, det er oppskrevet i Judas kongers krønike.
20 Og Ahas la seg til hvile hos sine fedre og ble begravet hos sine fedre i Davids stad, og hans sønn Hiskia ble konge i hans sted.

[^1]:  2KG 16, 7.
