## Kapittel 8

1 Elisa sa til den kvinne hvis sønn han hadde gjort levende: Gjør deg rede og dra bort med hele ditt hus og opphold deg på et eller annet fremmed sted! For Herren har kalt på hungersnøden, og den kommer også over landet og skal vare i syv år.
2 Og kvinnen gjorde seg rede og gjorde etter den Guds manns ord; hun dro bort med hele sitt hus og oppholdt seg som fremmed i filistrenes land i syv år.
3 Men da syv år var gått, vendte kvinnen tilbake fra filistrenes land; og hun gikk avsted for å be kongen om hans hjelp til å få igjen sitt hus og sin jord.
4 Kongen holdt da på å tale med Gehasi, den Guds manns dreng, og sa: Fortell meg om alle de store gjerninger Elisa har gjort!
5 Og just som han fortalte kongen at han hadde gjort den døde levende, kom den kvinne hvis sønn han hadde gjort levende, og bad kongen om hans hjelp til å få sitt hus og sin jord. Da sa Gehasi: Herre konge! Her er kvinnen, og her er hennes sønn som Elisa gjorde levende.
6 Så spurte kongen kvinnen, og hun fortalte ham det; og kongen lot henne få en av hoffolkene med seg og sa: Sørg for at hun får igjen alt det som hører henne til, og alt hva hennes jord har kastet av seg fra den dag hun forlot landet, og til nå!
7 Elisa kom til Damaskus mens kongen i Syria Benhadad lå syk. Da det ble fortalt kongen at den Guds mann var kommet dit,
8 sa han til Hasael: Ta en gave med deg og gå den Guds mann i møte og spør Herren gjennom ham om jeg skal komme meg av denne sykdom!
9 Så dro Hasael ham i møte og tok en gave med seg av det beste som fantes i Damaskus, så meget som førti kameler kunne bære; og han kom og sto fram for ham og sa: Din sønn Benhadad, kongen i Syria, har sendt meg til deg og lar spørre: Skal jeg komme meg av denne sykdom?
10 Elisa svarte: Gå du bare og si til ham: Du skal leve*. Men Herren har latt meg se at han skal dø. / {* hva jeg vet at du i alle tilfelle vil gjøre, 2KG 8, 14.}
11 Og den Guds mann holdt sine øyne festet på ham overmåte lenge og begynte å gråte.
12 Da sa Hasael: Hvorfor gråter min herre? Han svarte: Fordi jeg vet at du skal gjøre Israels barn meget ondt; deres festninger skal du sette ild på, deres unge menn skal du drepe med sverdet, deres små barn skal du knuse, og deres fruktsommelige kvinner skal du oppskjære.
13 Hasael sa: Hva er din tjener, den hund, at han skulle gjøre så store ting? Elisa svarte: Herren har latt meg se deg som konge over Syria.
14 Så forlot han Elisa og kom til sin herre; han spurte ham: Hva sa Elisa til deg? Han svarte: Han sa til meg at du skal leve.
15 Men dagen etter tok han et teppe og dyppet det i vann og bredte det over hans ansikt, og han døde; og Hasael ble konge i hans sted.
16 I Israels konge Jorams, Akabs sønns femte år, mens Josjafat enda var konge i Juda, ble Joram, Josjafats sønn, konge i Juda.
17 Han var to og tretti år gammel da han ble konge, og regjerte åtte år i Jerusalem.
18 Han vandret på Israels kongers vei, slik som Akabs hus hadde gjort, for han hadde en datter av Akab til hustru, og han gjorde hva ondt var i Herrens øyne.
19 Men Herren ville ikke ødelegge Juda for sin tjener Davids skyld, fordi han hadde lovt ham at han ville la en lampe brenne for ham og hans sønner gjennom alle tider.
20 I hans dager falt Edom fra Juda og tok seg en konge.
21 Da dro Joram over til Sa'ir med alle sine stridsvogner; han brøt opp om natten og slo edomittene, som hadde omringet ham, og høvedsmennene over deres vogner; men folket flyktet til sine hjem.
22 Slik falt Edom fra Juda og har vært skilt fra dem til den dag idag; på samme tid falt også Libna fra.
23 Hva som ellers er å fortelle om Joram og om alt det han gjorde, er oppskrevet i Judas kongers krønike.
24 Og Joram la seg til hvile hos sine fedre og ble begravet hos sine fedre i Davids stad; og hans sønn Akasja ble konge i hans sted.
25 I Israels konge Jorams, Akabs sønns tolvte år, ble Akasja, Jorams sønn, konge i Juda.
26 Akasja var to og tyve år gammel da han ble konge, og regjerte ett år i Jerusalem; hans mor hette Atalja og var en datter* av Israels konge Omri. / {* sønnedatter, 2KG 8, 18.}
27 Han vandret på samme vei som Akabs hus og gjorde hva ondt var i Herrens øyne, slik som Akabs hus; for han var en slektning av Akabs hus.
28 Sammen med Joram, Akabs sønn, dro han ut i krig mot Hasael, kongen i Syria, og stred mot ham ved Ramot i Gilead. Men syrerne såret Joram.
29 Da vendte kong Joram tilbake for å la seg lege i Jisre'el for de sår syrerne hadde slått ham ved Rama da han stred mot Syrias konge Hasael; og Judas konge Akasja, Jorams sønn, dro ned til Jisre'el for å se til Joram, Akabs sønn, fordi han var syk.
