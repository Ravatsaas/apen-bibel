## Kapittel 1

1 Etter Akabs død falt Moab fra Israel.
2 Akasja falt ut gjennom gitteret i sin sal i Samaria og ble syk. Da skikket han noen sendebud avsted og sa til dem: Gå og spør Ba'al-Sebub, Ekrons gud, om jeg skal komme meg av denne sykdom!
3 Men Herrens engel sa til tisbitten Elias: Gjør deg rede og gå sendebudene fra Samarias konge i møte og si til dem: Er det fordi det ingen Gud er i Israel, at dere går avsted og spør Ba'al-Sebub, Ekrons gud?
4 Derfor sier Herren så: Du skal ikke stige ned fra den seng du er steget opp i; du skal dø. Dermed gikk Elias.
5 Da sendebudene vendte tilbake til ham, spurte han dem: Hvorfor er dere vendt tilbake?
6 De svarte: En mann kom oss i møte og sa til oss: Gå tilbake til kongen som har sendt dere, og si til ham: Så sier Herren: Er det fordi det ingen Gud er i Israel, at du sender bud for å spørre Ba'al-Sebub, Ekrons gud? Derfor skal du ikke stige ned fra den seng du er steget opp i; du skal dø.
7 Han spurte dem: Hvordan så den mann ut som kom dere i møte og talte slik til dere?
8 De svarte: Det var en mann i en lodden kjortel, med et lærbelte bundet om lendene. Da sa han: Det var tisbitten Elias.
9 Og han sendte til ham en høvedsmann over femti med sine menn; og han gikk opp til ham, der han satt på toppen av fjellet, og han sa til ham: Du Guds mann! Kongen sier: Kom ned!
10 Men Elias svarte høvedsmannen over femti: Er jeg en Guds mann, så fare ild ned fra himmelen og fortære deg og dine femti mann! Da fór det ild ned fra himmelen og fortærte ham og hans femti mann.
11 Så sendte han til ham en annen høvedsmann over femti med sine menn; og han tok til orde og sa til ham: Du Guds mann! Så sier kongen: Kom straks ned!
12 Men Elias svarte dem: Er jeg en Guds mann, så fare ild ned fra himmelen og fortære deg og dine femti mann! Da fór Guds ild ned fra himmelen og fortærte ham og hans femti mann.
13 Så sendte han igjen en tredje høvedsmann over femti med sine menn; og denne tredje høvedsmann gikk opp til Elias og falt på kne for ham og bønnfalt ham og sa til ham: Du Guds mann! La mitt liv og disse dine femti tjeneres liv være dyrt i dine øyne!
14 Ild fór ned fra himmelen og fortærte begge de første høvedsmenn over femti med sine menn; men la nå mitt liv være dyrt i dine øyne!
15 Da sa Herrens engel til Elias: Gå ned med ham, og vær ikke redd ham*! Så sto han opp og gikk med ham ned til kongen. / {* kongen.}
16 Og han sa til ham: Så sier Herren: Fordi du skikket sendebud og ville spørre Ba'al-Sebub, Ekrons gud, som om det ingen Gud var i Israel som du kunne spørre derom - derfor skal du ikke stige ned fra den seng du er steget opp i; du skal dø.
17 Og han døde etter det Herrens ord som Elias hadde talt, og Joram* ble konge i hans sted i Judas konge Jorams, Josjafats sønns annet år; for han hadde ikke noen sønn. / {* hans bror. 2KG 3, 1.}
18 Hva som ellers er å fortelle om Akasja og det han gjorde, det er opskrevet i Israels kongers krønike.
