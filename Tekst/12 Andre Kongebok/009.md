## Kapittel 9

1 Profeten Elisa kalte på en av profetenes disipler og sa til ham: Omgjord dine lender og ta denne oljekrukke i din hånd og gå til Ramot i Gilead!
2 Når du kommer dit, skal du opsøke Jehu, sønn av Nimsis sønn Josjafat, og gå så inn og be ham stå opp der han sitter blandt sine brødre, og før ham inn i det innerste kammer.
3 Ta så oljekrukken og hell den ut over hans hode og si: Så sier Herren: Jeg har salvet deg til konge over Israel! Så skal du åpne døren og flykte og ikke dryge.
4 Så gikk den unge mann - den unge profet - til Ramot i Gilead.
5 Og da han kom dit, så han hærens høvedsmenn sitte der; og han sa: Jeg har noe å si deg, høvedsmann! Da sa Jehu: Hvem av alle oss her? Han svarte: Deg, høvedsmann!
6 Da sto han opp og gikk inn i huset, og han helte oljen ut over hans hode og sa til ham: Så sier Herren, Israels Gud: Jeg har salvet deg til konge over Herrens folk, over Israel.
7 Du skal gjøre ende på din herre Akabs hus, for jeg vil hevne mine tjenere profetenes blod og alle Herrens tjeneres blod på Jesabel.
8 Og hele Akabs hus skal gå til grunne; jeg vil utrydde alle menn av Akabs ætt, både myndige og umyndige, i Israel.
9 Jeg vil gjøre med Akabs hus som med Jeroboams, Nebats sønns hus, og med Baesas, Akias sønns hus.
10 Og Jesabel skal hundene fortære på Jisre'els mark, og ingen skal begrave henne. Så åpnet han døren og flyktet.
11 Da Jehu kom ut til sin herres menn, spurte de ham: Står alt vel til? Hvorfor kom denne gale mann* til deg? Han svarte: Dere kjenner jo mannen og hans underlige tanker. / {* HSE 9, 7.}
12 Men de sa: Du taler ikke sant; si oss hva det er! Da sa han: Så og så talte han til meg og sa: Så sier Herren: Jeg har salvet deg til konge over Israel.
13 Da skyndte de seg og tok hver sin kappe og la dem under ham på trappetrinene; og de støtte i basunen og ropte: Jehu er konge!
14 Slik fikk Jehu, sønn av Nimsis sønn Josjafat, en sammensvergelse i stand mot Joram - Joram hadde med hele Israel ligget på vakt ved Ramot i Gilead mot kongen i Syria Hasael;
15 men selv var kong Joram vendt tilbake for å la seg lege i Jisre'el for de sår syrerne hadde slått ham da han stred mot Syrias konge Hasael. - Og Jehu sa: Hvis dere så synes, så la ingen rømme og slippe ut av byen, så han kunne gå avsted og kunngjøre det i Jisre'el!
16 Så steg Jehu opp i sin vogn og dro til Jisre'el, for Joram lå syk der; og Judas konge Akasja hadde draget der ned for å se til Joram.
17 Vekteren som sto på tårnet i Jisre'el, ropte da han så Jehu komme med sin flokk: Jeg ser en flokk som kommer. Da sa Joram: Ta og send en rytter for å møte dem og spørre: Kommer dere med fred?
18 Rytteren dro ham i møte og sa: Så sier kongen: Kommer dere med fred? Jehu svarte: Hva kommer det deg ved? Vend om og følg meg! Vekteren meldte det og sa: Budet har nådd fram til dem, men kommer ikke tilbake.
19 Da sendte han en annen rytter, og da han kom til dem, sa han: Så sier kongen: Kommer dere med fred? Jehu svarte: Hva kommer det deg ved? Vend om og følg meg!
20 Vekteren meldte det og sa: Han har nådd fram til dem, men kommer ikke tilbake. Etter måten de farer fram på, ser det ut som det kunne være Jehu, Nimsis sønn; for han farer fram som en rasende.
21 Da sa Joram: Spenn for! Og de spente for hans vogn; og Israels konge Joram og Judas konge Akasja dro ut, hver på sin vogn; de dro Jehu i møte og traff ham på jisre'elitten Nabots mark.
22 Da Joram fikk øye på Jehu, spurte han: Kommer du med fred, Jehu? Han svarte: Hvordan kan du tale om fred så lenge din mor Jesabel holder på med sitt horelevnet og sine mange trolldomskunster?
23 Da vendte Joram om og flyktet, og han ropte til Akasja: Det er forræderi, Akasja!
24 Men Jehu grep sin bue med hånden og skjøt Joram mellom armene, så pilen gikk ut gjennom hjertet, og han sank ned i sin vogn.
25 Da sa Jehu til sin høvedsmann Bidkar: Ta og kast ham inn på jisre'elitten Nabots mark! Kom i hu hvordan jeg og du red sammen etter hans far Akab, og Herren uttalte dette ord mot ham:
26 Sannelig, Nabots blod og hans sønners blod så jeg igår, sier Herren, og jeg vil gjengjelde deg det på denne mark, sier Herren. Så ta nå og kast ham inn på marken etter Herrens ord!
27 Da Judas konge Akasja så det, flyktet han og tok veien til havehuset; men Jehu satte etter ham og ropte: Slå også ham ned! Og de slo ham ned i hans vogn i Gur-kleven ved Jibleam, og han flyktet til Megiddo og døde der.
28 Hans tjenere kjørte ham til Jerusalem, og de begravde ham i hans grav hos hans fedre i Davids stad.
29 Men Akasja var blitt konge over Juda i Jorams, Akabs sønns ellevte år.
30 Så kom Jehu til Jisre'el; og da Jesabel hørte det, sminket hun sine øyne og smykket sitt hode og så ut gjennom vinduet.
31 Og da Jehu kom inn gjennom porten, ropte hun: Kommer du med fred, du Simri som slo din herre ihjel?
32 Men han så opp mot vinduet og sa: Hvem holder med meg? Hvem? Da så to, tre hoffmenn ut gjennom vinduet.
33 Han ropte: Styrt henne ned! Da styrtet de henne ned, og hennes blod sprutet oppetter veggen og på hestene, og han lot hestene tråkke henne ned.
34 Så gikk han inn, og da han hadde ett og drukket, sa han: Se etter denne forbannede kvinne og begrav henne! For hun er kongedatter.
35 Men da de gikk avsted for å begrave henne, fant de ikke annet av henne enn hjerneskallen og føttene og hendene.
36 De vendte tilbake og fortalte ham det; da sa han: Dette er det ord som Herren talte gjennom sin tjener tisbitten Elias da han sa: På Jisre'els mark skal hundene fortære Jesabels kjøtt,
37 og Jesabels lik skal bli som møkk på jorden på Jisre'els mark, så ingen skal kunne si: Dette er Jesabel.
