## Kapittel 11

1 Da Akasjas mor Atalja fikk vite at hennes sønn var død, tok hun seg for å utrydde hele den kongelige ætt.
2 Men Akasjas søster Joseba, kong Jorams datter, tok Joas, Akasjas sønn, og førte ham hemmelig bort fra kongesønnene som skulle drepes, og førte ham og hans amme inn i sengekammeret*. Slik skjulte de ham for Atalja, så han ikke ble drept. / {* d.e. det kammer hvor sengklærne ble oppbevart.}
3 Siden var han hos henne i Herrens hus og ble holdt skjult i seks år, mens Atalja regjerte i landet.
4 Men i det syvende år sendte Jojada bud etter livvaktens høvedsmenn og lot dem komme inn til seg i Herrens hus og gjorde en pakt med dem og tok dem i ed der i Herrens hus og viste dem kongens sønn.
5 Og han befalte dem og sa: Hør nå hva dere skal gjøre: Den ene tredjedel av dere skal tiltrede vakten på sabbaten og holde vakt ved kongens hus,
6 og den annen tredjedel i Surporten og den tredje tredjedel i porten bak drabantene; slik skal dere holde vakt ved huset og avstenge det;
7 men de to deler av dere, de som treder av på sabbaten, de skal holde vakt i Herrens hus hos kongen.
8 Dere skal stille dere rundt omkring kongen, hver mann med våpen i hånd, og den som vil trenge inn i rekkene, skal drepesdere skal være om kongen, bade når han går ut, og når han går inn.
9 Høvedsmennene gjorde aldeles som presten Jojada befalte dem; de tok hver sine menn, både dem som tiltrådte på sabbaten, og dem som trådte av på sabbaten, og kom til presten Jojada.
10 Og presten gav høvedsmennene de spyd og skjold som hadde tilhørt kong David, og som var i Herrens hus.
11 Og drabantene sto oppstilt, hver mann med våpen i hånd, fra husets høyre side til husets venstre side bortimot alteret og bortimot huset rundt omkring kongen.
12 Så førte han kongesønnen ut og satte kronen på ham og overgav ham vitnesbyrdet*, og de gjorde ham til konge og salvet ham; og de klappet i hendene og ropte: Kongen leve! / {* loven, 5MO 17, 18 fg.}
13 Da Atalja hørte drabantenes og folkets rop, gikk hun inn i Herrens hus til folket.
14 Der fikk hun se at kongen sto på forhøyningen, som skikk var, og høvedsmennene og trompetblåserne sto hos ham, og hele folkemengden gledet seg og støtte i trompetene; da sønderrev Atalja sine klær og ropte: Opprør, opprør!
15 Men presten Jojada befalte høvedsmennene, dem som var satt over hæren, og sa til dem: Før henne ut mellom rekkene, og om noen følger henne, så drep ham med sverd! For presten hadde sagt: Hun må ikke drepes i Herrens hus!
16 Så gjorde de plass for henne til begge sider, og hun gikk den vei som hestene pleier å kjøre inn til kongens hus; og der ble hun drept.
17 Og Jojada gjorde en pakt mellom Herren og kongen og folket at de skulle være Herrens folk, og en pakt mellom kongen og folket.
18 Og hele folkemengden gikk inn i Ba'als hus og rev det ned; hans altere og hans bilder knuste de aldeles, og Ba'als prest Mattan drepte de foran alterne. Og presten satte folk til å ha tilsyn med Herrens hus.
19 Så tok han med seg høvedsmennene og livvakten og drabantene og hele folkemengden, og de førte kongen ned fra Herrens hus og gikk inn i kongens hus gjennom drabantenes port; og han satte seg på kongetronen.
20 Og hele folkemengden gledet seg, og byen var rolig; men Atalja hadde de drept med sverd i kongens hus.
21 Joas var syv år gammel da han ble konge.
