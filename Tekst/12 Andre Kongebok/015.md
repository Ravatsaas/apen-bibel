## Kapittel 15

1 I Israels konge Jeroboams syv og tyvende år ble Asarja, sønn av Judas konge Amasja, konge.
2 Han var seksten år gammel da han ble konge, og regjerte to og femti år i Jerusalem; hans mor hette Jekolja og var fra Jerusalem.
3 Han gjorde hva rett var i Herrens øyne, aldeles som hans far Amasja hadde gjort.
4 Dog ble offerhaugene ikke nedlagt; folket ble ved å ofre og brenne røkelse på haugene.
5 Og Herren slo kongen, så han ble spedalsk til sin dødsdag, og han bodde i et hus for seg selv; og Jotam, kongens sønn, styrte kongens hus og dømte landets folk.
6 Hva som ellers er å fortelle om Asarja og om alt det han gjorde, det er opskrevet i Judas kongers krønike.
7 Og Asarja la seg til hvile hos sine fedre, og de begravde ham hos hans fedre i Davids stad, og hans sønn Jotam ble konge i hans sted.
8 I Judas konge Asarjas åtte og trettiende år ble Sakarja, Jeroboams sønn, konge over Israel i Samaria, og han regjerte i seks måneder.
9 Han gjorde hva ondt var i Herrens øyne, slik som hans fedre hadde gjort; han vek ikke fra Jeroboams, Nebats sønns synder, som han hadde fått Israel til å gjøre.
10 Og Sallum, sønn av Jabes, fikk i stand en sammensvergelse mot ham og slo ham ihjel i folkets påsyn og ble konge i hans sted.
11 Hva som ellers er å fortelle om Sakarja, det er opskrevet i Israels kongers krønike.
12 Slik gikk det ord i oppfyllelse som Herren hadde talt til Jehu; han hadde sagt: Dine sønner skal sitte på Israels trone til fjerde ledd. Og så ble det.
13 Sallum, sønn av Jabes, ble konge i Judas konge Ussias* ni og trettiende år og regjerte en måneds tid i Samaria. / {* 2KG 14, 21.}
14 Da dro Menahem, Gadis sønn, opp fra Tirsa og kom til Samaria og slo Sallum, Jabes' sønn, ihjel i Samaria og ble konge i hans sted.
15 Hva som ellers er å fortelle om Sallum og om den sammensvergelse han fikk i stand, det er opskrevet i Israels kongers krønike.
16 På den tid dro Menahem ut fra Tirsa og herjet Tifsah med alt der var, og hele det tilhørende land. Det var fordi byen ikke hadde åpnet portene for ham, han herjet den; alle dets fruktsommelige kvinner lot han opskjære.
17 I Judas konge Asarjas ni og trettiende år ble Menahem, Gadis sønn, konge over Israel i Samaria, og han regjerte i ti år.
18 Han gjorde hva ondt var i Herrens øyne; han vek ikke, så lenge han levde, fra Jeroboams, Nebats sønns synder, som han hadde fått Israel til å gjøre.
19 Kongen i Assyria Ful falt inn i landet; da gav Menahem Ful tusen talenter sølv for at han skulle holde med ham og trygge kongedømmet i hans hånd.
20 Og Menahem fikk de penger han skulle gi til kongen i Assyria, inn ved å legge skatt på Israel, på alle rikmenn, femti sekel på hver. Så vendte kongen i Assyria tilbake og ble ikke lenger i landet.
21 Hva som ellers er å fortelle om Menahem og om alt det han gjorde, det er opskrevet i Israels kongers krønike.
22 Og Menahem la seg til hvile hos sine fedre, og hans sønn Pekahja ble konge i hans sted.
23 I Judas konge Asarjas femtiende år ble Pekahja, Menahems sønn, konge over Israel i Samaria, og han regjerte i to år.
24 Han gjorde hva ondt var i Herrens øyne; han vek ikke fra Jeroboams, Nebats sønns synder, som han hadde fått Israel til å gjøre.
25 Og Pekah, sønn av hans høvedsmann Remalja, fikk i stand en sammensvergelse mot ham og slo ham ihjel i Samaria i borgen i kongens hus og tillike Argob og Arje; han hadde med seg femti mann av gileadittene; og da han hadde drept ham, ble han konge i hans sted.
26 Hva som ellers er å fortelle om Pekahja og om alt det han gjorde, det er opskrevet i Israels kongers krønike.
27 I Judas konge Asarjas to og femtiende år ble Pekah, Remaljas sønn, konge over Israel i Samaria, og han regjerte i tyve år.
28 Han gjorde hva ondt var i Herrens øyne; han vek ikke fra Jeroboams, Nebats sønns synder, som han hadde fått Israel til å gjøre.
29 I Israels konge Pekahs dager kom kongen i Assyria Tiglat-Pileser og tok Ijon og Abel-Bet-Ma'aka og Janoah og Kedes og Hasor og Gilead og Galilea, hele Naftalis land; og han bortførte innbyggerne til Assyria.
30 Og Hosea, Elas sønn, fikk i stand en sammensvergelse mot Pekah, Remaljas sønn, og slo ham ihjel og ble konge i hans sted i Jotams, Ussias sønns tyvende år*. / {* d.e. i det tyvende år etter at Jotam ble konge, altså i hans mann Ahas' fjerde regjeringsår, se 2KG 15, 33; 16, 1 fg.}
31 Hva som ellers er å fortelle om Pekah og om alt det han gjorde, det er opskrevet i Israels kongers krønike.
32 I Israels konge Pekahs, Remaljas sønns annet år ble Jotam, sønn av Judas konge Ussia, konge.
33 Han var fem og tyve år gammel da han ble konge, og regjerte seksten år i Jerusalem; hans mor hette Jerusa og var datter av Sadok.
34 Han gjorde hva rett var i Herrens øyne; han gjorde aldeles som sin far Ussia.
35 Dog ble offerhaugene ikke nedlagt; folket ble ved å ofre og brenne røkelse på haugene. Det var han som bygget den øvre port i Herrens hus.
36 Hva som ellers er å fortelle om Jotam og om alt det han gjorde, det er opskrevet i Judas kongers krønike.
37 I de dager begynte Herren å sende kongen i Syria Resin og Pekah, Remaljas sønn, mot Juda.
38 Og Jotam la seg til hvile hos sine fedre og ble begravet hos sine fedre i sin far Davids stad, og hans sønn Ahas ble konge i hans sted.
