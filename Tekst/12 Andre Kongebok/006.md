## Kapittel 6

1 Profetenes disipler sa til Elisa: Huset som vi sitter i her hos deg, er for trangt for oss.
2 La oss få gå til Jordan og der hente hver sin bjelke og så bygge oss et hus der som vi kan holde til i! Han svarte: Ja, gjør det!
3 Da sa en av dem: Vær så snild og gå med dine tjenere! Han svarte: Ja, jeg skal gå med.
4 Så gikk han med dem, og da de kom til Jordan, tok de til å felle trær.
5 Men da en av dem felte sin bjelke, falt øksen i vannet; da ropte han: Å, min herre, den var enda lånt.
6 Da sa den Guds mann: Hvor falt den? Han viste ham stedet; da hugg han av et stykke tre og kastet det dit ned og fikk øksen til å flyte opp.
7 Og han sa: Ta den opp! Så rakte mannen ut hånden og tok den.
8 Kongen i Syria lå i krig med Israel; og han rådførte seg med sine menn og sa: På det og det sted vil jeg slå leir.
9 Men den Guds mann sendte bud til Israels konge og lot si: Ta deg i vare for å dra forbi dette sted! For der vil syrerne dra ned.
10 Så sendte Israels konge folk til det sted som den Guds mann hadde nevnt for ham og advart ham for, og han tok seg i vare der. Dette hendte ikke bare en gang, men flere ganger.
11 Kongen i Syria ble meget urolig over dette; han kalte sine menn til seg og sa til dem: Kan dere ikke si meg hvem det er av våre folk som holder med Israels konge?
12 Da sa en av hans menn: Det har seg ikke så, herre konge; det er Elisa, profeten i Israel, som åpenbarer for Israels konge hvert ord du taler i ditt sovekammer.
13 Han sa: Gå og se å få rede på hvor han er, så jeg kan sende folk dit og la ham hente! Da det så ble meldt ham at han var i Dotan,
14 sendte han hester og vogner og en stor hær dit; de kom der om natten og omringet byen.
15 Og da den Guds manns tjener tidlig om morgenen gikk ut, fikk han se at en hær med hester og vogner omringet byen. Da sa hans dreng til ham: Å, min herre, hva skal vi gjøre?
16 Han svarte: Vær ikke redd! De som er med oss, er flere enn de som er med dem.
17 Og Elisa bad og sa: Herre! Åpne hans øyne, så han kan se! Og Herren oplot drengens øyne, og han fikk se at fjellet var fullt av gloende hester og vogner rundt omkring Elisa.
18 Da så syrerne kom ned til ham, bad Elisa til Herren og sa: Slå dette folk med blindhet! Og han slo dem med blindhet, som Elisa hadde bedt om.
19 Da sa Elisa til dem: Dette er ikke den rette vei og ikke den rette by; følg meg, så skal jeg føre dere til den mann dere leter etter. Så førte han dem til Samaria.
20 Og da de kom inn i Samaria, sa Elisa: Herre, åpne deres øyne, så de kan se! Og Herren oplot deres øyne, og de fikk se at de var midt i Samaria.
21 Da Israels konge så dem, sa han til Elisa: Skal jeg hugge dem ned, min far, skal jeg hugge dem ned?
22 Han svarte: Du skal ikke hugge dem ned; hugger du vel ned dem som du gjør til fanger med ditt sverd og din bue*? Sett brød og vann for dem, så de kan spise og drikke og så vende tilbake til sin herre! / {* du dreper ikke engang krigsfanger, langt mindre bør du da drepe disse.}
23 Da lot han stelle til et måltid for dem, og de spiste og deretter lot han dem fare, vendte tilbake til sin herre. Siden kom det ikke mere syriske herjeflokker inn i Israels land.
24 En tid etter samlet kongen i Syria Benhadad hele sin hær og dro opp og kringsatte Samaria.
25 Og mens de holdt Samaria kringsatt, ble det så stor hungersnød i byen at til sist hodet av et asen kostet åtti sekel sølv, og fjerdedelen av en kab duemøkk fem sekel sølv.
26 Og da Israels konge engang gikk omkring på muren, ropte en kvinne til ham: Hjelp, herre konge!
27 Han svarte: Når Herren ikke vil hjelpe deg, hvorfra skulle da jeg hente hjelp til deg? Fra treskeplassen eller fra vinpersen?
28 Og kongen spurte henne: Hva fattes deg? Hun svarte: Denne kvinne sa til meg: Kom hit med din sønn, så vil vi spise ham idag, og imorgen vil vi spise min sønn.
29 Så kokte vi min sønn og spiste ham. Dagen etter sa jeg til henne: Kom nå hit med din sønn, så vil vi spise ham. Men hun gjemte bort sin sønn.
30 Da kongen hørte det som kvinnen fortalte, sønderrev han sine klær, som han gikk der omkring på muren; da fikk folket se at han hadde sekk innenfor på sitt legeme.
31 Og han sa: Gud la det gå meg ille både nå og siden, om Elisas, Safats sønns hode skal bli sittende på ham idag!
32 Mens Elisa satt i sitt hus, og de eldste satt der hos ham, sendte kongen en mann dit foran seg; men før budet kom til ham*, sa han til de eldste: Ser dere at denne mordersønn** har sendt bud hit for å ta mitt hode? Se nå til å stenge døren når budet kommer, og trykke ham tilbake med den! Høres ikke allerede lyden av hans herres trinn etter ham? / {* Elisa.} / {** Akabs sønn, 1KG 19, 10. 14; 21, 19.}
33 Mens han enda talte med dem, kom budet ned til ham. Da sa han*: Se for en ulykke** det er kommet fra Herren! Hvorfor skulle jeg lenger bie på Herren? / {* kongen som var kommet etter budet.} / {** 2KG 6, 29.}
