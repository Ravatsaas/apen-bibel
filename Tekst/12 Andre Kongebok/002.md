## Kapittel 2

1 Dengang Herren ville ta Elias opp til himmelen i en storm, gikk Elias og Elisa fra Gilgal.
2 Og Elias sa til Elisa: Bli her! For Herren har sendt meg til Betel. Men Elisa sa: Så sant Herren lever, og så sant du selv lever: Jeg forlater deg ikke. Så gikk de ned til Betel.
3 Da gikk profetenes disipler, som var i Betel, ut til Elisa og sa til ham: Vet du at Herren idag vil ta din herre bort fra deg over ditt hode? Han svarte: Ja, jeg vet det; ti bare stille!
4 Så sa Elias til ham: Elisa, bli her! For Herren har sendt meg til Jeriko. Men han sa: Så sant Herren lever, og så sant du selv lever: Jeg forlater deg ikke. Så kom de til Jeriko.
5 Da gikk profetenes disipler, som var i Jeriko, fram til Elisa og sa til ham: Vet du at Herren idag vil ta din herre bort fra deg over ditt hode? Han svarte: Ja, jeg vet det; ti bare stille!
6 Så sa Elias til ham: Bli her! For Herren har sendt meg til Jordan. Men han sa: Så sant Herren lever, og så sant du selv lever: Jeg forlater deg ikke. Så gikk de begge avsted.
7 Og femti av profetenes disipler gikk avsted og ble stående midt imot dem langt borte; men selv sto de begge ved Jordan.
8 Da tok Elias sin kappe og rullet den sammen og slo på vannet, og det skilte seg til begge sider, og de gikk begge over på det tørre.
9 Da de nå var gått over, sa Elias til Elisa: Si hva du ønsker jeg skal gjøre for deg før jeg blir tatt bort fra deg! Elisa sa: La en dobbelt del[^1] av din ånd tilfalle meg!
10 Han svarte: Det er en stor ting du ber om; hvis du ser meg når jeg blir tatt bort fra deg, skal du få det du ber om. Ellers får du det ikke.
11 Mens de så gikk og talte sammen, kom det med én gang en gloende vogn og gloende hester og skilte dem fra hverandre; og Elias fór i stormen opp til himmelen.
12 Elisa så det; da ropte han: Min far, min far, Israels vogner og ryttere! Og han så ham ikke mere. Da tok han fatt i sine klær og rev dem i to stykker.
13 Så tok han opp Elias' kappe, som var falt av ham, og han vendte tilbake og sto ved Jordans bredd.
14 Og han tok Elias' kappe, som var falt av ham, og slo på vannet og sa: Hvor er Herren, Elias' Gud? Slik slo også Elisa på vannet, så det skilte seg til begge sider, og han gikk over.
15 Da profetenes disipler i Jeriko, som sto midt imot ham, så ham gjøre dette, sa de: Elias' ånd hviler over Elisa. Og de kom ham i møte og bøyde seg til jorden for ham.
16 Og de sa til ham: Der er her hos dine tjenere femti sterke menn; la dem gå avsted og lete etter din herre! Kanskje Herrens Ånd har tatt ham og kastet ham på et eller annet fjell eller i en eller annen dal. Han svarte: Dere skal ikke sende noen avsted.
17 Men da de lenge ble ved å trenge inn på ham, sa han: Send dem da avsted! Så sendte de femti mann avsted, og de lette i tre dager, men fant ham ikke.
18 Og de vendte tilbake til ham, mens han enda oppholdt seg i Jeriko; og han sa til dem: Sa jeg ikke til dere at dere ikke skulle gå?
19 Mennene i byen sa til Elisa: Byen ligger godt til, som min herre ser; men vannet er dårlig, og landet lider under for tidlige fødsler.
20 Da sa han: Hent meg en ny skål og legg salt i den! Så gjorde de det.
21 Og han gikk ut til det sted hvor vannet vellet fram, og kastet salt nedi og sa: Så sier Herren: Nå har jeg gjort dette vann godt; det skal ikke mere volde død eller for tidlige fødsler.
22 Og vannet ble godt og har så vært til denne dag, etter det ord som Elisa hadde talt.
23 Derfra gikk han opp til Betel, og mens han gikk opp etter veien, kom det noen smågutter ut fra byen; de spottet ham og ropte til ham: Kom her opp, din snauskalle! Kom her opp, din snauskalle!
24 Da han så vendte seg om og fikk se dem, lyste han forbannelse over dem i Herrens navn; da kom det to bjørner ut av skogen og sønderrev to og førti av barna.
25 Derfra gikk han til Karmel-fjellet og vendte derfra tilbake til Samaria.

[^1]:  5MO 21, 17.
