## Kapittel 21

1 Manasse var tolv år gammel da han ble konge, og han regjerte fem og femti år i Jerusalem; hans mor hette Hefsiba.
2 Han gjorde hva ondt var i Herrens øyne, etter de avskyelige skikker hos de hedningefolk Herren hadde drevet bort for Israels barn.
3 Han bygget opp igjen de offerhauger som hans far Hiskia hadde ødelagt, og reiste altere for Ba'al og gjorde et Astarte-billede, slik som Israels konge Akab hadde gjort, og han tilbad hele himmelens hær og dyrket den.
4 Og han bygget altere i Herrens hus, enda Herren hadde sagt: I Jerusalem vil jeg la mitt navn bo.
5 For hele himmelens hær bygget han altere i begge forgårdene til Herrens hus.
6 Han lot sin sønn gå gjennom ilden og gav seg av med å spå av skyene og å tyde varsler og fikk seg dødningemanere og sannsigere; han gjorde meget som var ondt i Herrens øyne, så han vakte hans harme.
7 Og han satte det Astarte-billede han hadde gjort, i det hus hvorom Herren hadde sagt til David og hans sønn Salomo: I dette hus og i Jerusalem, som jeg har utvalgt blant alle Israels stammer, vil jeg la mitt navn bo til evig tid,
8 og jeg vil ikke mere la Israel vandre hjemløs bort fra det land jeg gav deres fedre, så sant de bare gir akt på å gjøre alt det jeg har pålagt dem, etter hele den lov min tjener Moses gav dem.
9 Men de ville ikke høre, og Manasse forførte dem, så de gjorde enda mere ondt enn de hedningefolk som Herren hadde utryddet for Israels barn.
10 Da talte Herren ved sine tjenere profetene og sa:
11 Fordi Judas konge Manasse har gjort disse avskyelige ting - gjort det som er verre enn alt det amorittene som var før ham gjorde, og tilmed har forført Juda til synd med sine motbydelige avguder,
12 derfor sier Herren, Israels Gud, så: Se, jeg fører ulykke over Jerusalem og Juda, så det skal ringe for begge ørene på hver den som hører om det.
13 Jeg vil utstrekke samme målesnor over Jerusalem som over Samaria og bruke samme vektlodd som mot Akabs hus, og jeg vil tørke bort Jerusalem, slik som en tørker av et fat og når det er avtørket, snur opp ned på det.
14 Og jeg vil støte fra meg levningen av min arv og overgi dem i deres fienders hånd, og de skal bli til bytte og rov for alle sine fiender,
15 fordi de har gjort hva ondt er i mine øyne, og egget meg til vrede fra den dag deres fedre gikk ut av Egypt og like til denne dag.
16 Manasse utøste også uskyldig blod i så stor mengde at han fylte Jerusalem dermed fra ende til ende, foruten den synd at han forførte Juda til å synde og gjøre hva ondt var i Herrens øyne.
17 Hva som ellers er å fortelle om Manasse og om alt det han gjorde, og om den synd som han gjorde, det er oppskrevet i Judas kongers krønike.
18 Og Manasse la seg til hvile hos sine fedre og ble begravet i haven til sitt hus, i Ussas have, og hans sønn Amon ble konge i hans sted.
19 Amon var to og tyve år gammel da han ble konge, og han regjerte to år i Jerusalem; hans mor hette Mesullemet; hun var datter av Harus og var fra Jotba.
20 Han gjorde hva ondt var i Herrens øyne, slik som hans far Manasse hadde gjort.
21 Han vandret i alle deler på den vei hans far hadde vandret, og dyrket de motbydelige avguder hans far hadde dyrket, og tilbad dem.
22 Han forlot Herren, sine fedres Gud, og vandret ikke på Herrens vei.
23 Og Amons tjenere sammensvor seg mot ham og drepte kongen i hans hus.
24 Men landets folk slo ihjel alle dem som hadde sammensvoret seg mot kong Amon, og så gjorde de hans sønn Josias til konge i hans sted.
25 Hva som ellers er å fortelle om Amon, om det han gjorde, det er oppskrevet i Judas kongers krønike.
26 Han ble begravet i sin grav i Ussas have, og hans sønn Josias ble konge i hans sted.
