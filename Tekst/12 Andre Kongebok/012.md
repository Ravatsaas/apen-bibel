## Kapittel 12

1 I Jehus syvende år ble Joas konge, og han regjerte i Jerusalem i førti år; hans mor hette Sibja og var fra Be'erseba.
2 Joas gjorde hva rett var i Herrens øyne, hele tiden, så lenge presten Jojada veiledet ham.
3 Dog ble offerhaugene ikke nedlagt; folket ble ved å ofre og brenne røkelse på haugene.
4 Joas sa til prestene: Alle penger som kommer inn til Herrens hus som hellige gaver, både pengene fra dem som kommer med i manntallet[^1], og utløsnings-pengene for folk etter det verd som fastsettes for hver enkelt[^2], og alle de penger som noen av fri vilje kommer med til Herrens hus,
5 dem skal prestene ta imot, hver av sine kjenninger, og de skal bøte husets brøst overalt hvor det finnes noen brøst.
6 Men i kong Joas' tre og tyvende år hadde prestene enda ikke bøtt husets brøst.
7 Da kalte kong Joas presten Jojada og prestene til seg og sa til dem: Hvorfor bøter dere ikke husets brøst? Nå skal dere ikke lenger ta imot penger av deres kjenninger, men gi dem fra dere til å bøte husets brøst med.
8 Og prestene samtykte i at de ikke skulle ta imot penger av folket og heller ikke gi seg av med å bøte husets brøst.
9 Så tok presten Jojada en kiste og boret et hull i dens lokk og satte den ved alteret på høyre side, der hvor folk går inn i Herrens hus, og i den la prestene som hadde vakt ved dørtreskelen, alle de penger som kom inn til Herrens hus.
10 Og når de så at det var mange penger i kisten, gikk kongens skriver og ypperstepresten dit opp og knyttet dem inn og tellet de penger som fantes i Herrens hus.
11 Så overgav de pengene som de hadde veid, til dem som ledet arbeidet og hadde tilsyn med Herrens hus; og de gav dem igjen ut til tømmermennene og bygningsmennene som arbeidet på Herrens hus,
12 og til murerne og stenhuggerne og likeså til innkjøp av tre og hugne steiner for å bøte Herrens huses brøst og i det hele til alt som ble gitt ut for å sette huset i stand.
13 Men det ble ikke gjort sølvfat eller kniver eller skåler til å sprenge blod med eller trompeter eller noe slags kar av gull eller sølv til Herrens hus for de penger som kom inn til Herrens hus,
14 men de overgav dem til dem som ledet arbeidet, og de brukte dem til å sette Herrens hus i stand.
15 Og det ble ikke holdt regnskap med de menn til hvem pengene ble overgitt for at de skulle gi dem til dem som utførte arbeidet; for de fór redelig fram.
16 Men skyldoffer- og syndofferpengene kom ikke inn til Herrens hus; de tilfalt prestene.
17 På den tid dro Syrias konge Hasael opp og stred mot Gat og inntok det; deretter satte han seg fore å dra opp mot Jerusalem.
18 Da tok Judas konge Joas alle de hellige ting som hans fedre Josjafat og Joram og Akasja, Judas konger, hadde helliget, og dem han selv hadde helliget, og alt det gull som fantes i skattkammerne i Herrens hus og i kongens hus, og sendte det til Syrias konge Hasael. Da dro han bort og gikk ikke mot Jerusalem.
19 Hva som ellers er å fortelle om Joas og om alt det han gjorde, er oppskrevet i Judas kongers krønike.
20 Hans tjenere reiste seg og fikk i stand en sammensvergelse og drepte Joas i Millo-huset, som går ned til Silla;
21 det var Josakar, Sim'ats sønn, og Josabad, Somers sønn, hans tjenere, som drepte ham. Da han var død, begravde de ham hos hans fedre i Davids stad; og hans sønn Amasja ble konge i hans sted.

[^1]:  2MO 30, 12 fg.
[^2]:  3MO 27, 2 fg. 4MO 18, 15 fg.
