## Kapittel 17

1 I Judas konge Ahas' tolvte år ble Hosea, sønn av Ela, konge over Israel i Samaria, og han regjerte i ni år.
2 Han gjorde hva ondt var i Herrens øyne, dog ikke som de konger i Israel som hadde vært før ham.
3 Ham dro kongen i Assyria Salmanassar opp imot, og Hosea ble hans tjener og måtte svare skatt til ham.
4 Men da kongen i Assyria kom etter at Hosea hadde innlatt seg i en sammensvergelse, idet han hadde sendt bud til kongen i Egypt Soa og ikke lenger betalt skatt til kongen i Assyria, slik som han før hadde gjort år for år, så satte kongen i Assyria ham fast og holdt ham i fengsel.
5 For kongen i Assyria dro opp over hele landet, og han rykket fram mot Samaria og holdt det kringsatt i tre år.
6 I Hoseas niende år inntok den assyriske konge Samaria og bortførte Israel til Assyria; og han lot dem bo i Halah og ved Habor, en elv i Gosan, og i Medias byer.
7 Slik gikk det fordi Israels barn syndet mot Herren sin Gud, som hadde ført dem opp fra Egypt og utfridd dem av den egyptiske konge Faraos hånd, og fryktet andre guder
8 og vandret etter de hedningefolks skikker som Herren hadde drevet bort for Israels barn, og etter de skikker som Israels konger hadde innført.
9 Og Israels barn tilhyllet Herren sin Gud med ord som ikke var rette*, og de bygget seg offerhauger på alle sine bosteder like fra vakttårnene** til de faste byer, / {* d.e. med falske forklaringer av Herrens ord tilhyllet og skjulte de hans sanne vesen.} / {** 2KR 26, 10.}
10 og de reiste støtter og Astarte-billeder på hver høy bakke og under hvert grønt tre,
11 og de brant røkelse der på alle haugene slik som de hedningefolk Herren hadde drevet bort for dem, og de gjorde onde ting, så de vakte Herrens harme,
12 og de dyrket de motbydelige avguder om hvem Herren hadde sagt til dem: Det skal dere ikke gjøre.
13 Og Herren vitnet for Israel og for Juda ved alle sine profeter, alle seerne, og sa: Vend om fra deres onde veier og hold mine befalinger og bud etter hele den lov som jeg gav deres fedre, og som jeg sendte til dere ved mine tjenere profetene!
14 Men de ville ikke høre og var hårdnakkede som sine fedre, som ikke trodde på Herren sin Gud,
15 og de forkastet hans bud og den pakt som han hadde gjort med deres fedre, og de vitnesbyrd som han hadde gitt dem, og fulgte de tomme avguder og ble dårlige og etterlignet de hedningefolk som bodde rundt omkring dem, om hvilke Herren hadde budt dem at de ikke skulle gjøre som de,
16 og de forlot alle Herrens, sin Guds bud og gjorde seg støpte billeder, to kalver, og de gjorde et Astarte-billede og tilba hele himmelens hær og dyrket Ba'al,
17 og de lot sine sønner og døtre gå gjennom ilden og gav seg av med spådomskunster og varseltydning og solgte seg selv til å gjøre hva ondt var i Herrens øyne, så de vakte hans harme.
18 Da ble Herren såre vred på Israel og støtte dem bort fra sitt åsyn; det ble ingen tilbake uten Juda stamme alene.
19 Heller ikke Juda holdt Herrens, sin Guds bud, men de vandret i de skikker som Israel hadde innført.
20 Derfor forkastet Herren hele Israels ætt og plaget dem og gav dem i røveres hånd, inntil han kastet dem bort fra sitt åsyn.
21 For han hadde revet Israel løs fra Davids hus, og de gjorde Jeroboam, Nebats sønn, til konge; og Jeroboam dro Israel bort fra Herren og forførte dem til stor synd.
22 Og Israels barn vandret i alle de synder som Jeroboam hadde gjort; de vek ikke fra dem,
23 inntil Herren støtte Israel bort fra sitt åsyn, slik som han hadde talt ved alle sine tjenere profetene. Så ble Israel bortført fra sitt land til Assyria, hvor de har vært til denne dag.
24 Og kongen i Assyria lot det komme folk fra Babel og Kuta og Avva og Hamat og Sefarva'im og lot dem bo i Samarias byer istedenfor Israels barn; og de tok Samaria i eie og bosatte seg i byene der.
25 Men da de i begynnelsen av sitt opphold. der ikke fryktet Herren, sendte Herren løver iblant dem, og de herjet mellom dem.
26 Da sa folk til kongen i Assyria: De folk som du førte bort og lot bo i Samarias byer, vet ikke hvordan landets gud skal dyrkes; og han har sendt løver iblant dem, og de dreper dem, fordi de ikke vet hvordan landets gud skal dyrkes.
27 Da befalte kongen i Assyria: La en av de prester som dere har ført bort derfra, fare dit! De* skal dra avsted og bosette seg der, så han kan lære dem hvordan landets gud skal dyrkes. / {* d.e. han og hans ledsagere.}
28 Så kom da en av de prester som de hadde ført bort fra Samaria, og bosatte seg i Betel; og han lærte dem hvordan de skulle frykte Herren.
29 Hvert folk gjorde seg sine gudebilleder og satte dem i husene på de hauger som Samarias innbyggere hadde gjort - hvert folk i de byer hvor de bodde.
30 Mennene fra Babel gjorde seg et billede av Sukkot-Benot, og mennene fra Kut et billede av Nergal, og mennene fra Hamat et billede av Asima,
31 Og avvittene et billede av Nibhas og av Tartak, og sefarvittene brant sine sønner i ilden for Adrammelek og Anammelek, Sefarva'ims guder.
32 Men de fryktet også Herren og gjorde hvem de ville av sine egne til prester for haugene, og de ofret for dem i husene på haugene.
33 De fryktet Herren, men dyrket også sine egne guder på samme vis som de hedningefolk de var bortført fra.
34 Enda den dag idag følger de sine forrige skikker; de frykter ikke Herren* og gjør ikke etter de forskrifter og regler de har fått, eller etter den lov og de bud Herren har gitt etterkommerne av Jakob, han som han gav navnet Israel**, / {* i sannhet.} / {** 1MO 32, 28.}
35 og Herren gjorde en pakt med dem og befalte dem: Dere skal ikke frykte andre guder og ikke tilbe dem og ikke dyrke dem og ikke ofre til dem,
36 men Herren, som førte dere opp fra Egypt med stor kraft og med utrakt arm, ham skal dere frykte, og ham skal dere tilbe, og til ham skal dere ofre,
37 og de forskrifter og regler og den lov og de bud han lot skrive for dere, skal dere gi akt på å holde alle dager, og dere skal ikke frykte andre guder;
38 og den pakt jeg gjorde med dere, skal dere ikke glemme, og dere skal ikke frykte andre guder,
39 men Herren deres Gud skal dere frykte, og han skal fri dere av alle deres fienders hånd.
40 Men de ville ikke høre, de bar seg at på samme vis som før.
41 Så fryktet da disse hedningefolk Herren, men dyrket på samme tid sine utskårne billeder; også deres barn og deres barnebarn har helt til denne dag gjort som deres fedre gjorde.
