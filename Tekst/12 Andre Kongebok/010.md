## Kapittel 10

1 Akab hadde sytti sønner i Samaria; og Jehu skrev brever og sendte dem til Samaria, til de øverste i Jisre'el, de eldste, og til de formyndere som Akab hadde innsatt for sine sønner; i brevene sto det:
2 Når nå dette brev kommer til dere, dere som har deres herres sønner hos dere, og som råder over vognene og hestene og en fast by og våbnene,
3 så utse dere den beste og mest skikkede blandt deres herres sønner og sett ham på hans fars trone og strid for deres herres hus!
4 Men de ble meget forferdet og sa: De to konger holdt ikke stand mot ham; hvordan skulle da vi kunne det?
5 Så sendte slottshøvdingen og høvdingen over byen og de eldste og formynderne bud til Jehu og lot si: Vi er dine tjenere, og alt hva du sier til oss, vil vi gjøre; vi vil ikke gjøre noen til konge; gjør du hva du finner for godt!
6 Da skrev han igjen et brev til dem, og i det sto det: Dersom dere holder med meg og vil lyde mitt bud, så hugg hodet av deres herres sønner og kom til meg i Jisre'el imorgen ved denne tid! Men kongens sønner, sytti i tallet, bodde hos de store i byen, som opfostret dem.
7 Da nå brevet kom til dem, tok de kongens sønner og drepte dem, sytti i tallet, og la deres hoder i kurver og sendte dem til ham i Jisre'el.
8 Da budet kom og meldte ham at de var kommet med kongesønnenes hoder, sa han: Legg dem i to hauger foran inngangen til porten til imorgen!
9 Og om morgenen gikk han ut og trådte fram og sa til alt folket: Dere er uten skyld! Det er jeg som har fått i stand en sammensvergelse mot min herre og drept ham; men hvem har slått alle disse ihjel?
10 Nå ser dere at ikke noe av det som Herren har talt mot Akabs hus, faller til jorden; men Herren har gjort det som han talte gjennom sin tjener Elias.
11 Så slo Jehu ihjel alle som var tilbake av Akabs hus i Jisre'el, og alle hans stormenn og hans kjenninger og hans prester; han lot ikke noen bli i live eller slippe unna.
12 Siden gjorde Jehu seg rede og dro avsted til Samaria. Og da han underveis kom til Bet-Eked-Haro'im,
13 møtte han Judas konge Akasjas brødre*. Han spurte dem: Hvem er dere? De svarte: Vi er brødre av Akasja og er på vei ned for å hilse på kongens barn og dronningens barn. / {* d.e. brorsønner, 2KR 22, 8.}
14 Da sa han: Grip dem levende! Så grep de dem levende og drepte dem ved brønnen i Bet-Eked, to og førti i tallet; han lot ikke en av dem bli i live.
15 Da han så dro derfra, traff han på Jonadab, Rekabs sønn, som kom ham i møte, og han hilste på ham og sa til ham: Mener du det like så oppriktig med meg som jeg med deg? Jonadab svarte: Ja. Er det så [sa Jehu], da gi meg din hånd! Da gav han ham hånden; og han lot ham stige opp til seg i vognen.
16 Og han sa: Følg med meg og se hvor nidkjær jeg er for Herren! Så lot han ham kjøre på sin vogn.
17 Og da han kom til Samaria, slo han ihjel alle som var tilbake av Akabs hus i Samaria, til han hadde utryddet det, etter det ord som Herren hadde talt til Elias.
18 Siden samlet Jehu alt folket og sa til dem: Akab har dyrket Ba'al lite, Jehu vil dyrke ham meget.
19 Så kall nå alle Ba'als profeter, alle hans tjenere og alle hans prester hit til meg, ikke en må mangle! For jeg vil holde en stor slaktofferfest for Ba'al; hver den som ikke møter, skal late livet. Men dette gjorde Jehu med svik for å utrydde Ba'als tjenere.
20 Så sa Jehu: Hold en hellig festforsamling for Ba'al! Da utropte de en slik fest.
21 Og Jehu sendte bud omkring i hele Israel, og alle Ba'als tjenere kom; det var ikke noen som lot være å komme. Og de gikk inn i Ba'als hus, og Ba'als hus ble fullt fra ende til annen.
22 Så sa han til den som hadde tilsyn med klædekammeret: Hent fram klædninger for alle Ba'als tjenere! Og han hentet klædningene fram til dem.
23 Da nå Jehu sammen med Jonadab, Rekabs sønn, kom til Ba'als hus, sa han til Ba'als tjenere: Se nøye etter at det ikke er noen av Herrens tjenere her iblandt dere, men bare Ba'als-tjenere!
24 Så gikk de inn for å ofre slaktoffer og brennoffer, og Jehu stilte åtti mann utenfor huset og sa: Hvis noen slipper unna av de menn som jeg overgir i deres hender, skal det bøtes liv for liv.
25 Da de var ferdig med å ofre brennofferet, sa Jehu til drabantene og livvakten: Gå inn, slå dem ihjel, la ikke en slippe ut! Så slo de dem med sverdets egg, og drabantene og livvakten kastet dem ut og gikk til Ba'als-husets by*. / {* d.e. den del av byen hvor Ba'als hus var, eller en del boliger som hørte til Ba'als hus.}
26 Og de bar ut støttene i Ba'als hus og brant dem opp,
27 og Ba'als egen støtte rev de ned; og Ba'als hus rev de ned og gjorde det til vannhuser, som er der den dag idag.
28 Slik utryddet Jehu Ba'al av Israel.
29 Men fra Jeroboams, Nebats sønns synder, som han hadde fått Israel til å gjøre, vek Jehu ikke - fra gullkalvene i Betel og Dan.
30 Herren sa til Jehu: Fordi du har gjort til gagns hva rett var i mine øyne, og gjort mot Akabs hus alt det jeg ville, så skal dine sønner til fjerde ledd sitte på Israels trone.
31 Men Jehu gav ikke akt på å vandre i Herrens, Israels Guds lov av alt sitt hjerte; han vek ikke fra Jeroboams synder, som han hadde fått Israel til å gjøre.
32 Ved denne tid begynte Herren å løsrive stykker av Israel; Hasael slo dem på hele Israels grense
33 og tok på østsiden av Jordan hele Gileads land, gadittene og rubenittene og manassittene, like fra Aroer ved Arnon-åen, både Gilead og Basan.
34 Hva som ellers er å fortelle om Jehu, om alt det han gjorde og alle hans store gjerninger, det er opskrevet i Israels kongers krønike.
35 Og Jehu la seg til hvile hos sine fedre, og han ble begravet i Samaria; og hans sønn Joakas ble konge i hans sted.
36 Den tid Jehu var konge over Israel i Samaria, var åtte og tyve år.
