## Kapittel 18

1 I Israels konge Hoseas, Elas sønns tredje år ble Hiskia, sønn av Judas konge Ahas, konge.
2 Han var fem og tyve år gammel da han ble konge, og han regjerte ni og tyve år i Jerusalem; hans mor hette Abi og var datter av Sakarja.
3 Han gjorde hva rett var i Herrens øyne, aldeles som hans far David hadde gjort.
4 Han nedla offerhaugene og sønderslo billedstøttene og hugg Astarte-billedet i stykker og knuste den kobberslange Moses hadde gjort; for like til den tid hadde Israels barn brent røkelse for den; de kalte den Nehustan.
5 Til Herren, Israels Gud, satte han sin lit, og etter ham har det ikke vært hans like blant alle Judas konger, heller ikke blant dem som hadde vært før ham.
6 Han holdt fast ved Herren, han vek ikke fra ham, og han holdt hans bud, dem som Herren hadde gitt Moses.
7 Og Herren var med ham; i alt han tok seg fore, bar han seg viselig at. Han falt fra kongen i Assyria og ville ikke tjene ham lenger.
8 Han slo filistrene og tok deres land like til Gasa og de omliggende bygder like fra vakttårnene til de faste byer.
9 I kong Hiskias fjerde år, som var Israels konge Hoseas, Elas sønns syvende år, dro Salmanassar, kongen i Assyria, opp imot Samaria og kringsatte det.
10 Da tre år var gått, inntok de det; det var i Hiskias sjette år, som var Israels konge Hoseas niende år, Samaria ble inntatt.
11 Og kongen i Assyria bortførte Israel til Assyria og flyttet dem til Halah og til Habor, en elv i Gosan, og til Medias byer,
12 fordi de ikke hadde hørt på Herrens, sin Guds røst, men overtrådt hans pakt - alt det Moses, Herrens tjener, hadde befalt; de hverken hørte eller gjorde etter det.
13 I kong Hiskias fjortende år dro kongen i Assyria Sankerib opp imot alle Judas faste byer og inntok dem.
14 Da sendte Judas konge Hiskia bud til den assyriske konge i Lakis og lot si: Jeg har syndet; vend tilbake fra meg! Hva du legger på meg, vil jeg bære. Da påla kongen i Assyria Judas konge Hiskia å betale tre hundre talenter sølv og tretti talenter gull.
15 Og Hiskia gav alt det sølv som fantes i Herrens hus og i skattkammerne i kongens hus.
16 Ved den leilighet lot Hiskia gullet bryte av dørene på Herrens tempel og av dørstolpene som Hiskia, Judas konge, hadde klædd med gull, og gav det til kongen i Assyria.
17 Men kongen i Assyria sendte Tartan og Rabsaris og Rabsake med en stor hær fra Lakis til kong Hiskia i Jerusalem; og de dro opp og kom til Jerusalem, og da de var kommet dit, stanset de ved vannledningen fra den øvre dam, ved alfarveien til Vaskervollen*. / {* JES 7, 3.}
18 Og de ropte på kongen; da gikk slottshøvdingen Eljakim, Hilkias' sønn, ut til dem sammen med statsskriveren Sebna og historieskriveren Joah, Asafs sønn.
19 Og Rabsake sa til dem: Si til Hiskia: Så sier den store konge, kongen i Assyria: Hva er det for en trygghet som er kommet over deg?
20 Du sier - men det er bare tomme ord - : Her er innsikt og styrke nok til krig. Til hvem setter du da din lit, siden du har gjort opprør mot meg?
21 Nuvel, du setter din lit til Egypt, denne knekkede rørstav, som når en støtter seg på den, går inn i hans hånd og gjennemborer den; slik er kongen i Egypt Farao for alle dem som setter sin lit til ham.
22 Men sier dere til meg: Vi setter vår lit til Herren vår Gud - er det da ikke hans offerhauger og altere Hiskia har tatt bort, da han sa til Juda og Jerusalem: For dette alter skal dere tilbede, her i Jerusalem?
23 Men gjør nå et veddemål med min herre, kongen i Assyria: Jeg vil gi deg to tusen hester om du kan få deg folk til å ride på dem.
24 Hvordan skulle du da kunne drive tilbake en eneste stattholder, en av min herres ringeste tjenere? Derfor setter du din lit til Egypt og håper å få vogner og hestfolk derfra.
25 Mener du da at jeg har draget opp mot dette sted for å ødelegge det, uten at Herren har villet det? Nei, Herren har selv sagt til meg: Dra opp mot dette land og ødelegg det!
26 Da sa Eljakim, Hilkias' sønn, og Sebna og Joah til Rabsake: Tal til dine tjenere på syrisk, for vi forstår det sprog, og tal ikke til oss på jødisk, så folket som står på muren, hører det!
27 Men Rabsake svarte: Er det til din herre og til deg min herre har sendt meg for å tale disse ord? Er det ikke til de menn som sitter på muren og må spise sitt eget skarn og drikke sitt eget vann slik som dere selv?
28 Og Rabsake trådte fram og ropte med høy røst på jødisk og talte slik: Hør den store konges, den assyriske konges ord!
29 Så sier kongen: La ikke Hiskia få narret dere! For han makter ikke å redde dere av hans hånd.
30 Og la ikke Hiskia få dere til å sette deres lit til Herren, idet han sier: Herren vil redde oss, og denne by skal ikke gis i kongen av Assyrias hånd.
31 Hør ikke på Hiskia! For så sier kongen i Assyria: Gjør fred med meg og kom ut til meg, så skal dere få spise hver av sitt vintre og av sitt fikentre og drikke hver av vannet i sin brønn,
32 til jeg kommer og henter dere til et land som ligner deres land, et land med korn og most, et land med brød og vingårder, et land med oljetrær og honning, så dere kan leve og ikke skal dø! Hør ikke på Hiskia når han vil forføre dere og si: Herren vil redde oss!
33 Har vel noen av folkenes guder reddet sitt land av kongen i Assyrias hånd?
34 Hvor er Hamats og Arpads guder? Hvor er Sefarva'ims, Henas og Ivvas guder? Har vel Samarias guder reddet det av min hånd?
35 Hvem er det blant alle landenes guder som har reddet sitt land av min hånd, så Herren skulle redde Jerusalem av min hånd?
36 Men folket tidde og svarte ham ikke et ord; for kongens bud lød så: Dere skal ikke svare ham.
37 Så kom slottshøvdingen Eljakim, Hilkias' sønn, og statsskriveren Sebna og historieskriveren Joah, Asafs sønn, til Hiskia med sønderrevne klær og meldte ham hva Rabsake hadde sagt.
