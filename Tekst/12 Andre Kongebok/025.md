## Kapittel 25

1 I hans niende regjeringsår, i den tiende måned, på den tiende dag i måneden, dro kongen i Babel Nebukadnesar med hele sin hær mot Jerusalem og leiret seg mot det, og de bygget skanser mot det rundt omkring.
2 Og de holdt byen kringsatt like til kong Sedekias' ellevte år.
3 På den niende dag i måneden* var hungersnøden så stor i byen at landets folk ikke hadde noe å spise. / {* den fjerde måned, JER 52, 5. 6.}
4 Og byens mur ble gjennombrutt, og alle krigsmennene flyktet om natten gjennom porten mellom begge murene ved kongens have, mens kaldeerne lå leiret mot byen rundt omkring; og han* tok veien til ødemarken. / {* kongen.}
5 Men kaldeernes hær satte etter kongen og nådde ham igjen på Jerikos ødemarker; og hele hans hær spredte seg og forlot ham.
6 Og de grep kongen og førte ham opp til Babels konge i Ribla og avsa dom over ham*. / {* fordi han hadde brutt sin ed til Babels konge, 2KR 36, 13. ESK 17, 15 fg.}
7 De drepte Sedekias' sønner for hans øyne, og han lot Sedekias selv blinde og lot ham binde med to kobberlenker; så førte de ham til Babel.
8 I den femte måned, på den syvende dag i måneden - det var Babels konge Nebukadnesars nittende år - kom Nebusaradan, høvdingen over livvakten, en av Babels konges menn, til Jerusalem.
9 Han brant opp Herrens hus og kongens hus, og alle Jerusalems hus - alle stormennenes hus - brant han opp med ild.
10 Og hele den hær av kaldeere som høvdingen over livvakten hadde med seg, rev ned murene rundt omkring Jerusalem.
11 Nebusaradan, høvdingen over livvakten, bortførte resten av folket, dem som var blitt tilbake i byen, og overløperne som var gått over til kongen i Babel, og resten av hopen.
12 Bare noen av de ringeste i landet lot høvdingen over livvakten bli tilbake som vingårdsmenn og jordbrukere.
13 Kaldeerne slo i stykker kobbersøylene i Herrens hus og fotstykkene og kobberhavet i Herrens hus og førte kobberet av dem til Babel.
14 De tok også askebøttene og ildskuffene og knivene og røkelseskålene og alle kobberkarene som hadde vært brukt til tjenesten.
15 Også fyrfatene og skålene til å sprenge blod med, alt hva det var av gull og alt hva det var av sølv, det tok høvdingen over livvakten.
16 De to søyler, det ene hav og fotstykkene som Salomo hadde latt gjøre for Herrens hus - i alle disse ting var kobberet ikke til å veie.
17 Atten alen høy var den ene søyle, og det var et søylehode på den av kobber, og søylehodet var tre alen høyt, og det var nettverk og granatepler på søylehodet rundt omkring, alt sammen av kobber, og likedan var det med den andre søyle ved nettverket.
18 Høvdingen over livvakten tok ypperstepresten Seraja og Sefanja, en prest av annen rang, og de tre voktere ved dørtreskelen,
19 og fra byen tok han en hoffmann som var høvedsmann over krigsfolkene, og fem menn som enda fantes i byen av dem som stadig hadde adgang til kongen, og skriveren hos hærføreren, han som utskrev landets folk til krigstjeneste, og seksti menn av landets folk som fantes i byen -
20 dem tok Nebusaradan, høvdingen over livvakten, og førte til Babels konge i Ribla,
21 og Babels konge lot dem slå ihjel i Ribla i Hamat-landet. Slik ble Juda bortført fra sitt land.
22 Over de folk som ble tilbake i Juda land, dem som kongen i Babel Nebukadnesar lot bli tilbake, satte han Gedalja, sønn av Akikam, Safans sønn.
23 Da alle høvedsmennene for hærflokkene og deres menn hørte at kongen i Babel hadde satt Gedalja over landet, kom de til ham i Mispa - det var Ismael, Netanjas sønn, og Johanan, Kareahs sønn, og Seraja, Tanhumets sønn, fra Netofat og Ja'asanja, ma'akatittens sønn, med sine menn.
24 Og Gedalja gav dem og deres menn sin ed og sa til dem: Vær ikke redd kaldeernes menn, bli i landet og tjen kongen i Babel! Så skal det gå dere vel.
25 Men i den syvende måned kom Ismael, sønn av Netanja, Elisamas sønn, en mann av kongelig ætt, og ti andre menn med ham, og de slo Gedalja ihjel, og likeså de jøder og kaldeere som var hos ham i Mispa.
26 Da brøt alt folket opp, både store og små, og høvedsmennene for hærflokkene, og de dro til Egypt; for de var redd kaldeerne.
27 I det syv og trettiende år etter at Judas konge Jojakin var bortført, i den tolvte måned, på den syv og tyvende dag i måneden, tok kongen i Babel Evilmerodak - i det år han ble konge - Judas konge Jojakin til nåde og førte ham ut av fengslet.
28 Og han talte vennlig med ham og satte hans stol ovenfor stolene til de andre konger som var hos ham i Babel.
29 Han la sin fangedrakt av og spiste stadig ved hans bord, så lenge han levde.
30 Og han fikk sitt stadige underhold fra kongen, hver dag det han den dag tiltrengte, så lenge han levde.
