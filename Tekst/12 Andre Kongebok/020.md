## Kapittel 20

1 Ved den tid ble Hiskia dødssyk; da kom profeten Jesaja, Amos' sønn, inn til ham og sa til ham: Så sier Herren: Beskikk ditt hus! For du skal dø og ikke leve lenger.
2 Da vendte han sitt ansikt mot veggen og bad til Herren og sa:
3 Akk, Herre! kom dog i hu at jeg har vandret for ditt åsyn i trofasthet og med helt hjerte og gjort hva godt er i dine øyne! Og Hiskia gråt høyt.
4 Men Jesaja var enda ikke kommet ut av den indre by, da kom Herrens ord til ham, og det lød så:
5 Vend tilbake og si til Hiskia, mitt folks fyrste: Så sier Herren, din far Davids Gud: Jeg har hørt din bønn, jeg har sett dine tårer. Se, jeg vil helbrede deg; på den tredje dag skal du gå opp til Herrens hus.
6 Og jeg vil legge femten år til din alder, og jeg vil redde deg og denne by av assyrerkongens hånd, og jeg vil verne denne by for min skyld og for min tjener Davids skyld.
7 Og Jesaja sa: Hent en fikenkake! Så hentet de en fikenkake og la den på bylden, og han frisknet til.
8 Og Hiskia sa til Jesaja: Hva skal jeg ha til tegn på at Herren vil helbrede meg, så jeg den tredje dag kan gå opp til Herrens hus?
9 Jesaja svarte: Dette skal du ha til tegn fra Herren på at Herren vil holde det han har lovt: Skal skyggen gå ti streker fram, eller skal den gå ti streker tilbake?
10 Hiskia sa: Det er en lett sak for skyggen å strekke seg ti streker fram; nei, skyggen skal gå ti streker tilbake.
11 Da ropte profeten Jesaja til Herren; og han lot skyggen gå tilbake de streker som den var gått ned på Ahas' solskive - ti streker.
12 På den tid sendte Berodak Baladan, Baladans sønn, kongen i Babel, brev og gaver til Hiskia; for han hadde hørt at Hiskia hadde vært syk.
13 Da Hiskia hadde hørt på dem, lot han dem få se hele sitt skattkammer, sølvet og gullet og krydderiene og den kostbare olje og hele sitt våbenhus og alt det som fantes i hans skattkammere; det var ikke den ting Hiskia ikke lot dem få se i sitt hus og i hele sitt rike.
14 Da kom profeten Jesaja til kong Hiskia og sa til ham: Hva sa disse menn, og hvorfra kommer de til deg? Hiskia svarte: De er kommet fra et land langt borte, fra Babel.
15 Og han sa: Hva fikk de se i ditt hus? Hiskia svarte: Alt det som er i mitt hus, har de fått se; det var ikke den ting jeg ikke lot dem lå se i mine skattkammer.
16 Da sa Jesaja til Hiskia: Hør Herrens ord!
17 Se, de dager kommer da alt det som er i ditt hus, og alle de skatter dine fedre har samlet like til denne dag, skal føres bort til Babel; det skal ikke bli noen ting tilbake, sier Herren.
18 Og blant dine sønner som skal utgå av deg, som du skal avle, skal det være noen som blir tatt til hoffmenn i kongen av Babels palass.
19 Da sa Hiskia til Jesaja: Det Herrens ord som du har talt, er godt. Så sa han: Er det ikke så, når det skal være fred og trygghet i mine dager?
20 Hva som ellers er å fortelle om Hiskia og om alle hans store gjerninger, og hvordan han gjorde dammen og vannledningen og førte vannet inn i byen, det er oppskrevet i Judas kongers krønike.
21 Og Hiskia la seg til hvile hos sine fedre, og hans sønn Manasse ble konge i hans sted.
