## Kapittel 3

1 Joram, Akabs sønn, ble konge over Israel i Samaria i Judas konge Josjafats attende år, og han regjerte tolv år.
2 Han gjorde hva ondt var i Herrens øyne, dog ikke som sin far og mor; for han tok bort den Ba'al-støtte som hans far hadde latt gjøre.
3 Dog ble han hengende ved Jeroboams, Nebats sønns synder, de synder som Jeroboam hadde fått Israel til å gjøre; dem vek han ikke fra.
4 Mesa, kongen i Moab, hadde meget fe, og han betalte i skatt til Israels konge hundre tusen lam og ull av hundre tusen værer.
5 Men da Akab var død, falt kongen i Moab fra Israels konge.
6 Da dro kong Joram ut fra Samaria og mønstret hele Israel.
7 Så sendte han bud til Judas konge Josjafat og lot si: Moabs konge er falt fra meg; vil du dra med meg og stride mot Moab? Han svarte: Ja, jeg vil dra med; som du, så jeg, som ditt folk, så mitt folk, som dine hester, så mine hester.
8 Og han spurte: Hvilken vei skal vi dra dit opp? Han svarte: Gjennom Edoms ørken.
9 Så dro Israels konge og Judas konge og Edoms konge avsted, og da de hadde faret syv dagsreiser omkring, fantes det ikke vann, hverken for hæren eller for buskapen som de hadde med seg.
10 Da sa Israels konge: Akk, at Herren har kalt disse tre konger hit for å gi dem i Moabs hånd!
11 Men Josjafat sa: Er det ikke noen av Herrens profeter her, så vi kunne spørre Herren til råds gjennom ham? Da svarte en av Israels konges tjenere: Elisa, Safats sønn, er her, han som helte vann over Elias' hender[^1].
12 Så dro Israels konge og Josjafat og Edoms konge ned til ham.
13 Men Elisa sa til Israels konge: Hva har jeg med deg å gjøre? Gå du til din fars profeter og til din mors profeter! Israels konge svarte ham: Tal ikke så! For Herren har kalt disse tre konger hit for å gi dem i Moabs hånd.
14 Da sa Elisa: Så sant Herren, hærskarenes Gud, lever, han hvis tjener jeg er: Var det ikke for Judas konge Josjafats skyld, så ville jeg ikke ense deg eller se på deg.
15 Men hent nå en harpespiller til meg! Da så harpespilleren spilte på sin harpe, kom Herrens Ånd over ham[^2].
16 Og han sa: Så sier Herren: Gjør grøft ved grøft i dalen her!
17 For sa sier Herren: Dere skal ikke se vind og ikke se regn, men allikevel skal denne dal fylles med vann, så dere får drikke, både dere selv og deres buskap og deres kløvdyr.
18 Men dette er ikke nok i Herrens øyne; han vil også gi Moab i deres hånd.
19 Og dere skal innta hver fast by og hver storby, og hvert godt tre skal dere felle, og alle vannkilder skal dere tilstoppe, og hvert godt stykke land skal dere ødelegge med stein.
20 Og morgenen etter, ved den tid matofferet blir båret fram, da kom det vann fra Edoms-kanten, og landet fyltes med vann.
21 Da moabittene fikk høre at kongene hadde draget opp for å stride mot dem, ble de alle kalt sammen, så mange som på noen måte kunne bære våpen, og de stilte seg opp ved grensen.
22 Men tidlig om morgenen, da solen gikk opp over vannet, så det ut for moabittene som om vannet foran dem var rødt som blod.
23 Og de sa: Det er blod; kongene har gjort ende på hverandre og slått hverandre ihjel. Nå til plyndring, moabitter!
24 Men da de kom til Israels leir, reiste lsraelittene seg og slo moabittene, som flyktet for dem, og de trengte inn i landet og slo moabittene igjen.
25 De rev ned byene, og på hvert godt stykke land kastet de hver sin stein og fylte det opp, og hver vannkilde tilstoppet de, og hvert godt tre felte de, så det ikke ble levnet annet enn steinene i Kir-Hareset; og denne by omringet slyngekasterne og skjøt på den.
26 Da Moabs konge så at striden ble ham for hård, tok han med seg syv hundre våpenføre menn og ville bryte igjennom på den kant hvor Edoms konge sto; men de kunne ikke.
27 Da tok han sin førstefødte sønn, som skulle bli konge i hans sted, og ofret ham som brennoffer på muren. Da kom det en stor vrede over Israel, og de brøt opp derfra og vendte tilbake til sitt land.

[^1]:  d.e. tjente ham.
[^2]:  ESK 1, 3.
