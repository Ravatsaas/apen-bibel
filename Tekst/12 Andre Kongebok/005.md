## Kapittel 5

1 Na'aman, den syriske konges hærfører, hadde meget å si hos sin herre og var høyt aktet, for ved ham hadde Herren gitt Syria seier; han var en veldig krigsmann, men spedalsk.
2 Syrerne hadde engang gjort et herjetog og bortført en liten pike som fange fra Israels land; og hun tjente nå hos Na'amans hustru.
3 Hun sa til sin frue: Bare min herre var hos profeten i Samaria! Da skulle nok han fri ham fra hans spedalskhet.
4 Na'aman gikk inn til sin herre og fortalte ham det og sa: Så og så har piken fra Israels land sagt.
5 Da sa kongen i Syria: Dra dit, så vil jeg sende et brev til Israels konge. Han dro avsted og tok med seg ti talenter sølv og seks tusen sekel gull og ti festkledninger.
6 Han overgav brevet til Israels konge, og i det sto det: Når nå dette brev kommer til deg, så vil du se at jeg har sendt min tjener Na'aman til deg, for at du skal fri ham fra hans spedalskhet.
7 Da Israels konge hadde lest brevet, sønderrev han sine klær og sa: Er jeg Gud, så jeg kan døde og gjøre levende, siden han sender bud til meg og vil at jeg skal fri en mann fra hans spedalskhet? Nå ser dere vel grant at han søker en leilighet til strid med meg.
8 Men da Elisa, den Guds mann, hørte at Israels konge hadde sønderrevet sine klær, sendte han bud til kongen og lot si: Hvorfor har du sønderrevet dine klær? La ham komme til meg! Så skal han kjenne at der er en profet i Israel.
9 Så kom Na'aman med sine hester og sin vogn og holdt ved døren til Elisas hus.
10 Og Elisa sendte et bud ut til ham og lot si: Gå og bad deg syv ganger i Jordan! Så skal ditt kjøtt bli friskt igjen, og du skal bli ren.
11 Da ble Na'aman vred og dro bort og sa: Jeg tenkte at han ville komme ut til meg og stå fram og påkalle Herrens, sin Guds navn og føre sin hånd fram og tilbake over det syke sted og ta bort spedalskheten.
12 Er ikke elvene ved Damaskus, Abana og Parpar, bedre enn alle Israels vann? Kunne jeg ikke bade meg i dem og bli ren? Og han vendte om og dro bort i vrede.
13 Men hans tjenere trådte fram og talte til ham og sa: Min far! Dersom profeten hadde pålagt deg noe svært, ville du da ikke ha gjort det? Hvor meget mere når han bare sier til deg: Bad deg, så skal du bli ren!
14 Da dro han ned og dukket seg syv ganger i Jordan etter den Guds manns ord; og hans kjøtt ble friskt som på en liten gutt, og han ble ren.
15 Og han vendte tilbake til den Guds mann med hele sitt følge, og da han kom dit, trådte han fram for ham og sa: Nå vet jeg at det ikke er noen Gud på hele jorden uten i Israel; sa ta nå imot en gave av din tjener!
16 Men han sa: Så sant Herren lever, han hvis tjener jeg er: Jeg tar ikke imot noe. Og han ba ham inntrengende om å ta imot, men han ville ikke.
17 Da sa Na'aman: Siden du ikke vil, så la dog din tjener få så meget jord som et par mulesler kan bære! For din tjener vil ikke mere ofre brennoffer eller slaktoffer til andre guder, men til Herren alene.
18 Men én ting tilgi Herren din tjener: Når min herre* går inn Rimmons hus for å tilbe der, og han støtter seg til min hånd, og jeg kaster meg ned der i Rimmons hus, så la Herren din tjener få tilgivelse for dette at jeg kaster meg ned i Rimmons hus! / {* kongen i Syria.}
19 Han svarte ham: Dra bort i fred! Så dro han fra ham, men da han var kommet et stykke på veien,
20 da tenkte Gehasi, den Guds mann Elisas dreng: Min herre har spart denne syrer Na'aman og ikke tatt imot av ham det han hadde hatt med seg; så sant Herren lever, vil jeg springe etter ham og få noe av ham.
21 Så skyndte Gehasi seg etter Na'aman; og da Na'aman så en springe etter ham, steg han i hast ned av vognen og gikk ham i møte og sa: Står alt vel til?
22 Han sa: Ja, men min herre har sendt meg og lar si: Just nå er det kommet to unge menn til meg fra Efra'im-fjellene, to av profetenes disipler; gi dem en talent sølv og to festkledninger!
23 Na'aman svarte: Vær så snill og ta to talenter! Og han ba ham inntrengende og knyttet to talenter sølv inn i to punger og tok to festkledninger og overgav det til to av sine drenger, og de bar det foran ham;
24 men da han kom til bakken, tok han det av deres hånd og gjemte det i huset, og han tok farvel med mennene, og de dro sin vei.
25 Og selv gikk han inn og trådte fram for sin herre. Da spurte Elisa ham: Hvor kommer du fra, Gehasi? Han svarte: Din tjener har ikke vært noe sted.
26 Men han sa til ham: Var jeg ikke til stede i ånden da mannen vendte om fra sin vogn og gikk deg i møte? Er det nå tid til å ta imot sølv og få seg klær og oljetrær og vingårder og småfe og storfe og tjenere og tjenestepiker?
27 Derfor skal Na'amans spedalskhet henge ved deg og ved din ætt til evig tid. Så gikk han ut fra ham og var spedalsk, hvit som snø.
