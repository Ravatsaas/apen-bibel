## Kapittel 4

1 En kvinne som var hustru til en av profetenes disipler, ropte til Elisa og sa: Din tjener, min mann, er død, og du vet at din tjener fryktet Herren; og nå kommer en som han sto i gjeld til, og vil ta begge mine sønner til slaver.
2 Elisa sa til henne: Hva kan jeg gjøre for deg? Si meg: Hva har du i huset? Hun svarte: Din tjenerinne har intet annet i huset enn en krukke med salve-olje.
3 Da sa han: Gå til alle dine naboer og be om å få låne hjem noen tomme kar, bare ikke for få!
4 Gå så inn og lukk døren etter deg og dine sønner og hell oljen i alle karene, og etter hvert som de blir fulle, skal du sette dem bort.
5 Og hun gikk fra ham og lukket døren etter seg og sine sønner; de bar karene fram til henne, og hun helte i.
6 Og da karene var fulle, sa hun til sin sønn: Bær enda et kar fram til meg! Men han svarte: Det er ikke flere kar. Da stanset oljen.
7 Så kom hun og fortalte det til den Guds mann, og han sa: Gå og selg oljen og betal din gjeld; så kan du og dine sønner leve av det som blir tilovers.
8 En dag gikk Elisa over til Sunem; en velstående kvinne som bodde der, nødde ham til å spise hos seg; og så ofte han siden dro der forbi, tok han inn der og fikk seg mat.
9 Engang sa hun til sin mann: Hør her, jeg vet at han som jevnlig drar forbi oss, er en hellig Guds mann.
10 La oss gjøre et lite tak-kammer med murvegger og sette inn der en seng for ham og et bord og en stol og en lysestake; når han så kommer til oss, kan han ta inn der.
11 Så kom han dit en dag og tok inn i tak-kammeret og la seg der.
12 Og han sa til sin dreng Gehasi: Kall på den sunamittiske kone som bor her! Så kalte han på henne, og hun trådte fram for ham.
13 Han hadde sagt til ham: Si til henne: Nå har du hatt all denne uro for vår skyld; hva kan jeg gjøre for deg? Er det noe jeg kan tale til kongen om for deg eller til hærføreren? Hun svarte: Jeg bor jo her midt iblant mitt folk.
14 Så sa han: Hva kan jeg da gjøre for henne? Gehasi svarte: Jo, hun har ingen sønn, og hennes mann er gammel.
15 Da sa han: Kall på henne! Så kalte han på henne, og hun trådte fram i døren.
16 Da sa han: Til neste år ved denne tid skal du holde en sønn i dine armer. Men hun sa: Nei, min herre, du som er en Guds mann! Lyv ikke for din tjenerinne!
17 Og kvinnen ble fruktsommelig og fødte en sønn det følgende år nettop på den tid som Elisa hadde sagt henne.
18 Da barnet ble større, hendte det en dag at han gikk ut til sin far, som var ute hos høstfolkene.
19 Og han sa til sin far: Mitt hode! Mitt hode! Da sa faren til sin dreng: Bær ham hjem til hans mor!
20 Og han tok ham og bar ham hjem til hans mor, og han satt på hennes kne til om middagen; da døde han.
21 Hun gikk opp og la ham på den Guds manns seng og lukket etter ham og gikk ut.
22 Så kalte hun på sin mann og sa: Send en av drengene til meg med en eselhoppe! Så vil jeg skynde meg avsted til den Guds mann og så komme tilbake.
23 Han sa: Hvorfor vil du gå til ham idag? Det er jo hverken nymåne eller sabbat. Men hun sa: La meg bare gå!
24 Så lot hun eselhoppen sale og sa til sin dreng: Led den og gå avsted, stans meg ikke mens jeg rider, uten jeg sier deg til!
25 Så dro hun avsted og kom til den Guds mann på Karmel-fjellet. Da den Guds mann så henne et stykke borte, sa han til sin dreng Gehasi: Se, der kommer konen fra Sunem.
26 Spring henne nå i møte og si til henne: Står det vel til med deg og med din mann og med barnet? Hun svarte: Ja, det står vel til.
27 Men da hun kom opp på fjellet til den Guds mann, omfavnet hun hans føtter; da gikk Gehasi fram og ville støte henne bort, men den Guds mann sa: La henne være! For hun har en stor hjertesorg; men Herren har skjult det for meg og ikke latt meg få vite det.
28 Hun sa: Har jeg vel bedt min herre om en sønn? Sa jeg ikke: Du må ikke narre meg?
29 Da sa han til Gehasi: Omgjord dine lender og ta min stav i hånden og gå avsted! Møter du noen, så hils ikke på ham, og hilser noen på deg, så svar ham ikke, og legg min stav på guttens ansikt.
30 Men guttens mor sa: Så sant Herren lever, og så sant du selv lever: Jeg forlater deg ikke. Da sto han opp og fulgte med henne.
31 Gehasi gikk i forveien og la staven på guttens ansikt; men det hørtes ikke en lyd og viste seg ikke noe tegn til at han merket noe. Så vendte han tilbake og gikk Elisa i møte og fortalte ham det og sa: Gutten våknet ikke.
32 Og da Elisa kom til huset, fikk han se at gutten lå død på hans seng.
33 Så gikk han inn og lukket døren til og ba til Herren.
34 Deretter steg han opp og la seg over barnet med sin munn mot dets munn og sine øyne mot dets øyne og sine hender på dets hender, og da han slik bøyde seg over barnet, ble dets legeme varmt.
35 Så sto han opp igjen og gikk en gang fram og tilbake i kammeret; deretter steg han igjen opp og bøyde seg over gutten; da nøs gutten syv ganger og slo øynene opp.
36 Da kalte han på Gehasi og sa: Kall på den sunamittiske kone! Han kalte på henne, og da hun kom inn til ham, sa han: Ta din sønn!
37 Og hun kom og falt ned for hans føtter og bøyde seg til jorden; så tok hun sin sønn og gikk ut.
38 Elisa vendte tilbake til Gilgal; det var dengang hungersnød i landet, og da profetenes disipler engang satt der hos ham, sa han til sin dreng: Sett den store gryte over og kok en rett mat for profetenes disipler!
39 Da gikk en av dem ut på marken for å sanke urter, og han fant en vill slyngplante og sanket av den ville gresskar, sin kappe full, og da han kom inn, skar han dem opp i matgryten; for de kjente ikke til dem.
40 Så øste de opp for mennene for at de skulle spise; men da de begynte å spise av retten, skrek de opp og ropte: Det er død i gryten, du Guds mann! Og de kunne ikke spise.
41 Da sa han: Hent noe mel! Og han kastet det i gryten og sa: Øs opp for folket, så de kan få spise! Og da var det ikke mere noe skadelig i gryten.
42 Engang kom det en mann fra Ba'al-Salisa og han hadde med til den Guds mann brød som var bakt av førstegrøden, tyve byggbrød, og nyhøstet korn i sin pose. Da sa Elisa: Gi det til folket, så de kan få spise!
43 Men hans tjener sa: Hvordan kan jeg sette dette fram for hundre mann? Han svarte: Gi det til folket, så de kan få spise! For så sier Herren: De skal spise og få tilovers.
44 Så satte han det fram for dem, og de spiste og fikk tilovers etter Herrens ord.
