## Kapittel 13

1 I Judas konge Joas', Akasjas sønns tre og tyvende år ble Joakas, Jehus sønn, konge over Israel i Samaria, og han regjerte i sytten år.
2 Han gjorde hva ondt var i Herrens øyne, og fulgte Jeroboam, Nebats sønn, i hans synder, som han hadde fått Israel til å gjøre; dem vek han ikke fra.
3 Da ble Herrens vrede tent opp mot Israel, og han gav dem i den syriske konge Hasaels og hans sønn Benhadads hånd hele tiden.
4 Men Joakas bønnfalt Herren, og Herren hørte ham, fordi han så Israels trengsel; for syrernes konge trengte dem.
5 Og Herren gav Israel en frelser, så de slapp ut av syrernes herredømme, og Israels barn bodde i sine hjem som før.
6 Allikevel vek de ikke fra Jeroboams huses synder, som han hadde fått Israel til å gjøre; i dem vandret de; ja, endog Astartebildet ble stående i Samaria.
7 [Herren bønnhørte Joakas] for han hadde ikke levnet Joakas flere folk enn femti hestfolk og ti vogner og ti tusen fotfolk; for kongen i Syria hadde ødelagt dem og tresket dem til støv.
8 Hva som ellers er å fortelle om Joakas, om alt det han gjorde, og om hans store gjerninger, det er oppskrevet i Israels kongers krønike.
9 Og Joakas la seg til hvile hos sine fedre, og han ble begravet i Samaria; og hans sønn Joas ble konge i hans sted.
10 I Judas konge Joas' syv og trettiende år ble Joakas' sønn Joas konge over Israel i Samaria, og han regjerte i seksten år.
11 Han gjorde hva ondt var i Herrens øyne; han vek ikke fra noen av Jeroboams, Nebats sønns synder, som han hadde fått Israel til å gjøre; dem vandret han i.
12 Hva som ellers er å fortelle om Joas, om alt det han gjorde, og om hans store gjerninger, hvordan han stred mot Judas konge Amasja, det er oppskrevet i Israels kongers krønike.
13 Og Joas la seg til hvile hos sine fedre, og Jeroboam satte seg på hans trone. Joas ble begravet i Samaria hos Israels konger.
14 Da Elisa var falt i den sykdom som han døde av, kom Israels konge Joas ned til ham og bøyde seg gråtende over ham og sa: Min far, min far! Israels vogner og ryttere!
15 Da sa Elisa til ham: Hent en bue og noen piler! Så hentet han en bue og noen piler til ham.
16 Og han sa til Israels konge: Legg din hånd på buen! Og han la sin hånd på den. Og Elisa la sine hender på kongens hender.
17 Så sa han: Lukk opp vinduet mot øst! Og han lukket det opp. Da sa Elisa: Skyt! Så skjøt han. Da sa han: En frelsens pil fra Herren, en frelsens pil mot syrerne! Du skal slå syrerne i Afek og gjøre ende på dem.
18 Så sa han: Ta pilene! Og han tok dem. Da sa han til Israels konge: Slå på jorden! Og han slo tre ganger; så holdt han opp.
19 Da ble den Guds mann vred på ham og sa: Du burde ha slått fem eller seks ganger; da hadde du slått syrerne og gjort ende på dem; men nå skal du bare slå syrerne tre ganger.
20 Så døde Elisa, og de begravde ham. Ved årets begynnelse pleide moabittiske herjeflokker å falle inn i landet.
21 Så hendte det mens de var i ferd med å begrave en mann, at de fikk se en herjeflokk; da kastet de mannen ned i Elisas grav, og med det samme mannen rørte ved Elisas ben, ble han levende igjen og reiste seg opp på sine føtter.
22 Kongen i Syria Hasael hadde trengt Israel så lenge Joakas levde.
23 Men Herren var dem nådig og forbarmet seg over dem og vendte seg til dem for den pakts skyld som han hadde gjort med Abraham, Isak og Jakob; han ville ikke ødelegge dem, og han kastet dem enda ikke bort fra sitt åsyn.
24 Men da kongen i Syria Hasael var død, og hans sønn Benhadad var blitt konge i hans sted,
25 tok Joas, Joakas' sønn, de byer som Hasael hadde tatt fra hans far Joakas i krigen, tilbake fra Benhadad, Hasaels sønn. Tre ganger slo Joas ham og tok tilbake de byer som hadde hørt Israel til.
