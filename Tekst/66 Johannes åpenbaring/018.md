## Kapittel 18

1 Deretter så jeg en annen engel stige ned fra himmelen; han hadde stor makt, og jorden ble opplyst av hans herlighet,
2 og han ropte med sterk røst og sa: Falt, falt er Babylon, den store, og den er blitt et bosted for onde ånder, og et fengsel for hver uren ånd, og et fengsel for hver uren og hatet fugl;
3 for av hennes horelevnets vredes-vin har alle folk drukket, og kongene på jorden har drevet hor med henne, og kjøpmennene på jorden er blitt rike av hennes vellevnets fylde.
4 Og jeg hørte en annen røst fra himmelen si: Gå ut fra henne, mitt folk, for at dere ikke skal ha del i hennes synder, og for at dere ikke skal få noe av hennes plager!
5 For hennes synder når like til himmelen, og Gud har kommet hennes urettferdige gjerninger i hu.
6 Gi henne igjen som hun har gitt, og gjengjeld henne dobbelt etter hennes gjerninger! Skjenk henne dobbelt i det beger hun har iskjenket!
7 Så meget som hun har opphøyet seg selv og levd i vellevnet, så meget skal dere gi henne av pine og sorg! Fordi hun sier i sitt hjerte: Jeg sitter som dronning og er ikke enke, og sorg skal jeg aldri se,
8 derfor skal hennes plager komme på én dag: død og sorg og sult; og hun skal bli brent opp med ild; for sterk er Gud Herren, som dømte henne.
9 Og kongene på jorden, som har drevet hor og levd i vellevnet med henne, skal gråte og jamre seg over henne når de ser røyken av hennes brann,
10 mens de står langt borte av frykt for hennes pine, og de skal si: Ve, ve, du store by Babylon, du sterke by, at din dom er kommet i en time!
11 Og kjøpmennene på jorden skal gråte og sørge over henne, fordi ingen mere kjøper deres skipslaster,
12 skipslaster av gull og sølv og edelsteiner og perler og fint lin og purpur og silke og skarlagen, og allslags velluktende tre og allslags kar av elfenben og allslags kar av kostelig tre og av kobber og jern og marmor,
13 og kanel og hårsalve og røkelse og myrra og virak og vin og olje og fint mel og hvete og storfe og sauer og hester og vogner og slaver og menneskesjeler.
14 Og den frukt som din sjel hadde lyst til, er blitt borte for deg, og alt det fete og glimrende er blitt borte for deg, og aldri mere skal noen finne det igjen.
15 De som handler med slikt, de som er blitt rike ved henne, skal stå langt borte av frykt for hennes pine og gråte og sørge og si:
16 Ve, ve den store by, som var kledd i fint lin og purpur og skarlagen og lyste av gull og edelsteiner og perler, at så stor en rikdom er ødelagt i én time!
17 Og hver styrmann og hver skipsfører og alle sjøfolk og alle de som ferdes på havet, sto langt borte
18 og ropte da de så røyken av hennes brann, og sa: Hvem er lik den store by?
19 Og de kastet støv på sine hoder og ropte med gråt og sorg og sa: Ve, ve den store by, hvor alle som har skip i sjøen, er blitt rike av dens kostbarheter, at den er lagt øde i en time!
20 Fryd deg over den, du himmel, og dere hellige, og dere apostler og profeter, fordi Gud har holdt dom over den for dere!
21 Og en veldig engel løftet en stein som en stor kvernsten og kastet den i havet og sa: Så skal Babylon, den store by, kastes ned med hast og ikke finnes mere.
22 Og lyd av harpespillere og sangere og fløytespillere og basunblåsere skal ikke mere høres i deg, og ingen som driver noen kunst, skal mere finnes i deg, og lyd av kvern skal ikke mere høres i deg,
23 og lys av lampe skal ikke mere skinne i deg, og røst av brudgom og brud skal ikke mere høres i deg; for dine kjøpmenn var stormennene på jorden, fordi alle folk ble ført vill ved din trolldom.
24 Og i den ble funnet blod av profeter og hellige og av alle dem som er myrdet på jorden.
