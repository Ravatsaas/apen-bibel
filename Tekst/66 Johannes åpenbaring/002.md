## Kapittel 2

1 Skriv til engelen for menigheten i Efesus: Dette sier han som holder de syv stjerner i sin høyre hånd, han som går midt imellom de syv gull-lysestaker:
2 Jeg vet om dine gjerninger og ditt arbeid og ditt tålmod, og at du ikke kan tåle de onde; du har prøvd dem som sier de er apostler, og ikke er det, og du har funnet at de er løgnere;
3 og du har tålmod og har hatt meget å bære for mitt navns skyld, og du er ikke blitt trett.
4 Men jeg har imot deg at du har forlatt din første kjærlighet.
5 Kom derfor i hu hva du er falt ifra, og omvend deg og gjør de første gjerninger! ellers kommer jeg over deg og vil flytte din lysestake fra dens sted, hvis du ikke omvender deg.
6 Men dette har du at du hater nikolaittenes gjerninger, som jeg og hater.
7 Den som har øre, han høre hva Ånden sier til menighetene: Den som seirer, ham vil jeg gi å spise av livsens tre, som er i Guds Paradis!
8 Og skriv til engelen for menigheten i Smyrna: Dette sier den første og den siste, han som var død og er blitt levende:
9 Jeg vet om din trengsel og din fattigdom - men du er rik - og spotten fra dem som sier de er jøder, og ikke er det, men er Satans synagoge.
10 Frykt ikke for det du skal lide! Se, djevelen skal kaste noen av dere i fengsel, for at dere skal prøves, og dere skal ha trengsel i ti dager. Vær tro inntil døden, så vil jeg gi deg livsens krone!
11 Den som har øre, han høre hva Ånden sier til menighetene: Den som seirer, skal slett ikke skades av den annen død!
12 Og skriv til engelen for menigheten i Pergamum: Dette sier han som har det tveeggede skarpe sverd:
13 Jeg vet hvor du bor, der hvor Satan har sin trone, og du holder fast ved mitt navn, og du fornektet ikke min tro i de dager da Antipas var mitt trofaste vidne, han som ble slått ihjel hos dere, der hvor Satan bor.
14 Men jeg har noen få ting imot deg: at du har noen der som holder fast ved Bileams lære, han som lærte Balak å legge anstøt for Israels barn, å spise avguds-offer og drive hor;
15 slik har også du noen som i like måte holder fast ved nikolaittenes lære.
16 Omvend deg! ellers kommer jeg snart over deg og vil stride mot dem med min munns sverd.
17 Den som har øre, han høre hva Ånden sier til menighetene: Den som seirer, ham vil jeg gi av den skjulte manna, og jeg vil gi ham en hvit stein og et nytt navn, skrevet på steinen, som ingen kjenner uten den som får det!
18 Og skriv til engelen for menigheten i Tyatira: Dette sier Guds Sønn, han som har øyne som flammer, og hvis føtter er lik skinnende kobber:
19 Jeg vet om dine gjerninger og din kjærlighet og tjeneste og tro og tålmodighet, og dine siste gjerninger, som er flere enn de første.
20 Men jeg har imot deg at du lar kvinnen Jesabel råde, hun som sier at hun er en profetinne, og som lærer og forfører mine tjenere til å drive hor og spise avgudsoffer.
21 Og jeg gav henne tid til å omvende seg; men hun vil ikke omvende seg fra sitt hor.
22 Se, jeg kaster henne på sykeseng, og dem som driver hor med henne, kaster jeg i stor trengsel, hvis de ikke omvender seg fra hennes gjerninger.
23 Og hennes barn vil jeg rykke bort ved død, og alle menighetene skal kjenne at jeg er den som ransaker nyrer og hjerter, og jeg vil gi hver av dere etter hans gjerninger.
24 Men til dere sier jeg, dere andre som er i Tyatira, alle de som ikke har denne lære, de som ikke kjenner Satans dybder, som de sier: Jeg vil ikke legge noen annen tyngsel på dere;
25 bare hold fast ved det dere har, inntil jeg kommer!
26 Og den som seirer, og som tar vare på mine gjerninger inntil enden, ham vil jeg gi makt over hedningene,
27 og han skal styre dem med jernstav, slik som en knuser lerkar, slik som og jeg har fått det av min Far,
28 og jeg vil gi ham morgenstjernen.
29 Den som har øre, han høre hva Ånden sier til menighetene!
