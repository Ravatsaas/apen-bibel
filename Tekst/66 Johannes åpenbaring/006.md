## Kapittel 6

1 Og jeg så da Lammet åpnet et av de syv segl, og jeg hørte et av de fire livsvesener si som med tordenrøst: Kom!
2 Og jeg så, og se, en hvit hest, og han som satt på den, hadde en bue, og det ble gitt ham en krone, og han dro ut med seier og til seier.
3 Og da det åpnet det annet segl, hørte jeg det annet livsvesen si: Kom!
4 Og det kom ut en annen hest, som var rød, og ham som satt på den, ble det gitt å ta freden fra jorden, og at de skulle slakte hverandre, og det ble gitt ham et stort sverd.
5 Og da det åpnet det tredje segl, hørte jeg det tredje livsvesen si: Kom! Og jeg så, og se, en sort hest, og han som satt på den, hadde en vekt i sin hånd.
6 Og jeg hørte slik som en røst midt iblant de fire livsvesener, som sa: Et mål hvete for en penning, og tre mål bygg for en penning; men oljen og vinen skal du ikke skade.
7 Og da det åpnet det fjerde segl, hørte jeg røsten av det fjerde livsvesen, som sa: Kom!
8 Og jeg så, og se, en gul hest, og han som satt på den, hans navn var døden, og dødsriket fulgte med ham; og det ble gitt dem makt over fjerdedelen av jorden, til å drepe med sverd og med sult og med pest og ved villdyrene på jorden.
9 Og da det åpnet det femte segl, så jeg under alteret deres sjeler som var myrdet for Guds ords skyld, og for det vitnesbyrds skyld som de hadde;
10 og de ropte med høy røst og sa: Herre, du hellige og sanndrue! hvor lenge skal det vare før du holder dom og hevner vårt blod på dem som bor på jorden?
11 Og det ble gitt hver av dem en lang hvit kjortel, og det ble sagt til dem at de enda skulle slå seg til ro en liten stund, inntil tallet på deres medtjenere og deres brødre som heretter skulle slåes ihjel slik som de selv, ble fullt.
12 Og jeg så da det åpnet det sjette segl, og se, det ble et stort jordskjelv, og solen ble sort som en hårsekk, og hele månen ble som blod,
13 og stjernene på himmelen falt ned på jorden, slik som et fikentre kaster sine umodne fikener ned når det ristes av en sterk vind.
14 Og himmelen vek bort, slik som en bokrull som rulles sammen, og hvert fjell og hver øy ble flyttet fra sitt sted.
15 Og kongene på jorden og stormennene og krigshøvdingene og de rike og de veldige og hver slave og hver fri mann gjemte seg i hulene og imellom berghamrene,
16 og de sier til fjellene og hamrene: Fall over oss og skjul oss for hans åsyn som sitter på tronen, og for Lammets vrede!
17 For deres vredes store dag er kommet, og hvem kan holde stand?
