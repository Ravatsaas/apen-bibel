## Kapittel 12

1 Og et stort tegn ble sett i himmelen: en kvinne, kledd med solen, og månen under hennes føtter, og på hennes hode en krone av tolv stjerner,
2 og hun var fruktsommelig og skrek i barnsnød og fødsels-veer.
3 Og et annet tegn ble sett i himmelen, og se, en stor ildrød drage, som hadde syv hoder og ti horn, og på sine hoder syv kroner,
4 og dens stjert dro tredjedelen av himmelens stjerner med seg og kastet dem på jorden. Og dragen sto foran kvinnen som skulle føde, for å sluke hennes barn når hun hadde født.
5 Og hun fødte et guttebarn, som skal styre alle hedningene med jernstav; og hennes barn ble bortrykket til Gud og til hans trone.
6 Og kvinnen flyktet ut i ørkenen, hvor hun har et sted som er gjort i stand til henne av Gud, for at de der skulle gi henne hennes føde i tusen to hundre og seksti dager.
7 Og det ble en strid i himmelen: Mikael og hans engler tok til å stride mot dragen, og dragen stred, og dens engler.
8 Men de maktet det ikke, heller ikke ble deres sted mere funnet i himmelen.
9 Og den store drage ble kastet ned, den gamle slange, han som kalles djevelen og Satan, han som forfører hele jorderike; han ble kastet ned på jorden, og hans engler ble kastet ned med ham.
10 Og jeg hørte en høy røst i himmelen si: Fra nå av tilhører frelsen og styrken og riket vår Gud, og makten hans salvede; for våre brødres anklager er kastet ned, han som anklaget dem for vår Gud dag og natt.
11 Og de har seiret over ham i kraft av Lammets blod og det ord de vitnet; og de hadde ikke sitt liv kjært, like til døden.
12 Derfor fryd dere, dere himler, og dere som bor i dem! Ve jorden og havet! for djevelen er faret ned til dere i stor vrede, fordi han vet at han bare har en liten tid.
13 Og da dragen så at den var kastet ned på jorden, forfulgte den kvinnen som hadde født gutten.
14 Og den store ørns to vinger ble gitt til kvinnen for at hun skulle fly ut i ørkenen til sitt sted, hvor hun får sin føde en tid og tider og en halv tid, borte fra slangens åsyn.
15 Og slangen sprutet av sin munn vann som en elv etter kvinnen, for å rive henne bort med elven;
16 men jorden kom kvinnen til hjelp, og jorden åpnet sin munn og slukte elven som slangen sprutet av sin munn.
17 Og dragen ble vred på kvinnen og dro avsted for å føre krig mot de andre av hennes ætt, dem som holder Guds bud og har Jesu vitnesbyrd.
18 Og jeg sto på sanden ved havet.
