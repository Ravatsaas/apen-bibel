## Kapittel 13

1 Og jeg så et dyr stige opp av havet, som hadde ti horn og syv hoder og på sine horn ti kroner, og på sine hoder bespottelses-navn.
2 Og dyret som jeg så, var likt en leopard, og dets føtter som på en bjørn, og dets munn som en løvemunn; og dragen gav det sin kraft og sin trone og stor makt.
3 Og jeg så et av dets hoder slik som såret til døden, og dets dødssår ble legt, og all jorden undret seg og fulgte etter dyret,
4 og de tilba dragen, fordi den hadde gitt dyret makt, og de tilba dyret og sa: Hvem er lik dyret? og hvem kan stride mot det?
5 Og der ble gitt det en munn som talte store og spottende ord, og der ble gitt det makt til å holde på i to og førti måneder.
6 Og det åpnet sin munn til spott mot Gud, til å spotte hans navn og hans bolig, dem som bor i himmelen.
7 Og der ble gitt det å føre krig mot de hellige og seire over dem, og der ble gitt det makt over hver stamme og folk og tunge og slekt.
8 Og alle som bor på jorden, skal tilbe det, hver den som ikke, fra verdens grunnvoll ble lagt, har fått sitt navn skrevet i livsens bok hos Lammet som er slaktet.
9 Dersom noen har øre, han høre!
10 Om noen fører i fangenskap, han skal i fangenskap; om noen dreper med sverd, han skal drepes med sverd. Her er de helliges tålmodighet og tro.
11 Og jeg så et annet dyr stige opp av jorden, og det hadde to horn slik som et lam, og talte som en drage.
12 Og det bruker det første dyrs hele makt for dets øyne, og gjør at jorden og de som bor på den, tilber det første dyr, hvis dødssår ble legt,
13 og det gjør store tegn, så at det endog får ild til å falle ned fra himmelen på jorden for menneskenes øyne.
14 Og det forfører dem som bor på jorden, for de tegns skyld som er det gitt å gjøre for dyrets øyne, idet det sier til dem som bor på jorden, at de skal gjøre et bilde til det dyr som fikk såret av sverdet og ble i live.
15 Og det fikk makt til å gi dyrets bilde livsånde, så at dyrets bilde endog kunne tale, og gjøre så at alle de som ikke ville tilbe dyrets bilde, skulle drepes.
16 Og det gjør at der blir gitt alle, små og store, rike og fattige, frie og slaver, et merke i deres høyre hånd eller på deres panne,
17 og at ingen kan kjøpe eller selge uten den som har merket, dyrets navn eller tallet for dets navn.
18 Her er visdommen. Den som har forstand, han regne ut dyrets tall! for det er et menneskes tall, og dets tall er seks hundre og seks og seksti.
