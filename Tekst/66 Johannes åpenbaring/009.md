## Kapittel 9

1 Og den femte engel blåste i basun, og jeg så en stjerne som var falt fra himmelen ned på jorden, og nøkkelen til avgrunnens brønn ble gitt den.
2 Og den åpnet avgrunnens brønn, og en røyk steg opp av brønnen som røyken av en stor ovn, og solen og luften ble formørket av røyken fra brønnen.
3 Og ut av røyken kom det gresshopper over jorden, og det ble gitt dem makt, slik som skorpionene på jorden har,
4 og det ble sagt til dem at de ikke skulle skade gresset på jorden, heller ikke noe grønt, heller ikke noe tre, men bare de mennesker som ikke hadde Guds segl i sine panner.
5 Og det ble gitt dem at de ikke skulle drepe dem, men pine dem i fem måneder, og pinen de voldte, var som pinen av en skorpion når den stikker et menneske.
6 Og i de dager skal menneskene søke døden og ikke finne den, og stunde etter å få dø, og døden skal flykte fra dem.
7 Og gresshoppenes skikkelse var lik hester, rustet til krig, og på deres hoder var det slik som kroner som så ut som gull, og deres åsyn var som menneskers åsyn.
8 Og de hadde hår som kvinnehår, og deres tenner var som løvetenner,
9 og de hadde brynjer slik som jernbrynjer, og lyden av deres vinger var som lyden av vogner når mange hester løper til strid.
10 Og de har stjerter som skorpioner, og brodder, og i deres stjerter ligger deres makt til å skade menneskene i fem måneder.
11 Til konge over seg har de avgrunnens engel; på hebraisk er hans navn Abaddon, og på gresk har han navnet Apollyon.
12 Det første ve er over; se, enda kommer det to ve-rop etter dette.
13 Og den sjette engel blåste, og jeg hørte en røst fra de fire horn på det gull-alter som sto for Gud,
14 og den sa til den sjette engel, han som hadde basunen: Løs de fire engler som er bundet ved den store elv Eufrat!
15 Og de ble løst, de fire engler som hadde stått ferdige på timen og dagen og måneden og året til å drepe tredjedelen av menneskene.
16 Og tallet på hestfolkets hær var to ganger ti tusen ganger ti tusen; jeg hørte tallet på dem.
17 Og slik så jeg hestene i mitt syn, og dem som satt på dem: de hadde ildrøde og mørkerøde og svovelgule brynjer, og hestenes hoder var som løvehoder, og av deres munn gikk det ut ild og røyk og svovel.
18 Av disse tre plager ble tredjedelen av menneskene drept: av ilden og av røyken og av svovelet som gikk ut av deres munn.
19 For hestenes makt ligger i deres munn og i deres hale; for deres haler er som slanger og har hoder, og med dem gjør de skade.
20 Og de andre mennesker, de som ikke ble drept i disse plager, omvendte seg ikke fra sine henders verk, så de lot være å tilbe de onde ånder og avgudsbilledene av gull og av sølv og av kobber og av stein og av tre, de som hverken kan se eller høre eller gå;
21 og de omvendte seg ikke fra sine mordgjerninger eller fra sine trolldomskunster eller fra sitt horelevnet eller fra sine tyverier.
