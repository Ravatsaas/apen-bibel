## Kapittel 1

1 Jesu Kristi åpenbaring, som Gud gav ham for at han skulle vise sine tjenere det som snart skal skje; og han sendte bud ved sin engel og kunngjorde det i tegn for sin tjener Johannes,
2 som har vidnet om Guds ord og Jesu Kristi vidnesbyrd, alt det han så.
3 Salig er den som leser, og de som hører det profetiske ord og tar vare på det som er skrevet der; for tiden er nær.
4 Johannes - til de syv menigheter i Asia: Nåde være med dere og fred fra ham som er og som var og som kommer, og fra de syv ånder som er for hans trone,
5 og fra Jesus Kristus, det troverdige vidne, den førstefødte blant de døde og herren over kongene på jorden! Ham som elsker oss og har fridd oss fra våre synder med sitt blod,
6 og som har gjort oss til et kongerike, til prester for Gud og sin Far, ham tilhører æren og styrken i all evighet. Amen.
7 Se, han kommer med skyene, og hvert øye skal se ham, også de som har gjennomstunget ham, og alle jordens slekter skal gråte sårt over ham. Ja, amen.
8 Jeg er Alfa og Omega, sier Gud Herren, han som er og som var og som kommer, den Allmektige.
9 Jeg, Johannes, som er deres bror og har del med dere i trengselen og riket og tålmodigheten i Jesus, jeg var på den øy som kalles Patmos, for Guds ords og Jesu vidnesbyrds skyld.
10 Jeg var bortrykket i ånden på Herrens dag, og jeg hørte bak meg en høy røst som av en basun, som sa:
11 Det du ser, skriv det i en bok og send det til de syv menigheter, til Efesus og til Smyrna og til Pergamum og til Tyatira og til Sardes og til Filadelfia og til Laodikea.
12 Og jeg vendte meg om for å se røsten som talte med meg, og da jeg vendte meg, så jeg syv lysestaker av gull,
13 og midt imellem lysestakene en som lignet en menneskesønn, kledd i en fotsid kjortel og ombundet under brystet med et gullbelte,
14 og hodet og håret hans var hvitt som hvit ull, som snø, og øynene hans som flammer,
15 og hans føtter var lik skinnende kobber, som om de var gjort glødende i en ovn, og hans røst som en lyd av mange vann.
16 Og i sin høyre hånd hadde han syv stjerner, og av hans munn gikk det ut et tveegget skarpt sverd, og hans åsyn var som solen når den skinner i sin kraft.
17 Og da jeg så ham, falt jeg ned for hans føtter som en død, og han la sin høyre hånd på meg og sa:
18 Frykt ikke! jeg er den første og den siste og den levende; og jeg var død, og se, jeg er levende i all evighet. Og jeg har nøklene til døden og til dødsriket.
19 Skriv da det du så, både det som er, og det som heretter skal skje,
20 hemmeligheten med de syv stjerner som du så i min høyre hånd, og de syv gull-lysestaker! De syv stjerner er engler for de syv menigheter, og de syv lysestaker er syv menigheter.
