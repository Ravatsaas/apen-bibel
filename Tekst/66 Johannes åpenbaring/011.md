## Kapittel 11

1 Og det ble gitt meg et rør, slik som en stav, med de ord: Stå opp og mål Guds tempel og alteret og dem som tilber der;
2 men forgården utenfor templet, la den være, og mål den ikke! for den er gitt til hedningene, og de skal trede ned den hellige stad i to og førti måneder.
3 Og jeg vil gi mine to vidner at de skal være profeter i tusen to hundre og seksti dager, kledd i sekk.
4 Dette er de to oljetrær og de to lysestaker som står for jordens herre.
5 Og dersom noen vil gjøre dem skade, da går det ild ut av deres munn og fortærer deres fiender; ja, dersom noen vil gjøre dem skade, da skal han drepes på den måte.
6 Disse har makt til å lukke himmelen, så det ikke skal falle noe regn i de dager de er profeter, og de har makt over vannene til å omskape dem til blod, og til å slå jorden med allslags plage, så ofte de vil.
7 Og når de har fullført sitt vidnesbyrd, da skal dyret som stiger opp av avgrunnen, føre krig mot dem og seire over dem og drepe dem.
8 Og deres lik skal ligge på gaten i den store by, den som i åndelig mening kalles Sodoma og Egypt, der hvor og deres herre ble korsfestet.
9 Og noen blant folkene og stammene og tungene og ættene skal se deres lik i tre dager og en halv, og ikke tillate at deres lik blir lagt i grav.
10 Og de som bor på jorden, skal glede seg over dem og fryde seg, og de skal sende gaver til hverandre, fordi disse to profeter var til plage for dem som bor på jorden.
11 Og etter de tre dager og en halv kom det livsånde fra Gud i dem, og de reiste seg opp på sine føtter, og en stor frykt falt på dem som så dem.
12 Og de hørte en høy røst fra himmelen si til dem: Stig opp her! Og de steg opp til himmelen i skyen, og deres fiender så dem.
13 Og i samme stund ble det et stort jordskjelv, og tiendedelen av byen falt, og syv tusen mennesker ble drept i jordskjelvet; og de andre ble forferdet og gav himmelens Gud ære.
14 Det annet ve er over; se, det tredje ve kommer snart.
15 Og den syvende engel blåste, og høye røster lot seg høre i himmelen, som sa: Kongedømmet over verden er tilfalt vår Herre og hans salvede, og han skal være konge i all evighet.
16 Og de fire og tyve eldste, som sitter for Guds åsyn på sine troner, falt på sitt åsyn og tilba Gud og sa:
17 Vi takker deg, Herre Gud, du allmektige, du som er og som var, fordi du har tatt din store makt og er blitt konge.
18 Og hedningene er blitt vrede, og din vrede er kommet, og den tid da de døde skal dømmes, og da du skal lønne dine tjenere profetene og de hellige og dem som frykter ditt navn, de små og de store, og da du skal ødelegge dem som ødelegger jorden.
19 Og Guds tempel i himmelen ble åpnet, og hans pakts ark ble sett i hans tempel, og det kom lyn og røster og tordener og jordskjelv og svært hagl.
