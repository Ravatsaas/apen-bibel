## Kapittel 1

1 Paulus, ved Guds vilje Kristi Jesu apostel - til de hellige i Efesus, som tror på Kristus Jesus:
2 Nåde være med dere og fred fra Gud vår Far og den Herre Jesus Kristus!
3 Lovet være Gud og vår Herre Jesu Kristi Far, han som har velsignet oss med all åndelig velsignelse i himmelen i Kristus,
4 slik som han utvalgte oss i ham før verdens grunnvoll ble lagt, for at vi skulle være hellige og ulastelige for hans åsyn,
5 idet han i kjærlighet forut bestemte oss til å få barnekår hos seg ved Jesus Kristus etter sin viljes frie råd,
6 til pris for sin nådes herlighet, som han gav oss i den elskede,
7 i hvem vi har forløsningen ved hans blod, syndenes tilgivelse, etter hans nådes rikdom,
8 som han rikelig gav oss i og med all visdom og forstand,
9 idet han kunngjorde oss sin viljes hemmelighet etter sitt frie råd, som han fattet hos seg selv
10 om en husholdning i tidenes fylde: at han igjen ville samle alt til ett i Kristus, både det som er i himlene, og det som er på jorden;
11 han i hvem vi også har fått arvelodd, etter at vi forut var bestemt til det etter hans forsett som virker alt etter sin viljes råd,
12 for at vi skulle være hans hellighet til pris, vi som forut hadde håpet på Kristus;
13 i ham har også dere, da dere hadde hørt sannhetens ord, evangeliet om deres frelse - i ham har dere og, da dere var kommet til troen, fått til innsegl den Hellige Ånd, som var oss lovt,
14 han som er pantet på vår arv til eiendomsfolkets forløsning, hans herlighet til pris.
15 Derfor, etter at jeg har hørt om deres tro på den Herre Jesus og om deres kjærlighet til alle de hellige,
16 holder jeg ikke opp med å takke for dere når jeg kommer dere i hu i mine bønner,
17 at vår Herre Jesu Kristi Gud, herlighetens Far, måtte gi dere visdoms og åpenbarings Ånd til kunnskap om seg,
18 og gi deres hjerte oplyste øyne, så dere kan forstå hvilket håp det er han har kalt dere til, og hvor rik på herlighet hans arv er iblant de hellige,
19 og hvor overvettes stor hans makt er for oss som tror, etter virksomheten av hans veldige kraft,
20 som han viste på Kristus da han oppvakte ham fra de døde og satte ham ved sin høyre hånd i himmelen,
21 over enhver makt og myndighet og velde og herredom og ethvert navn som nevnes, ikke bare i denne verden, men også i den kommende,
22 og han la alt under hans føtter og gav ham som hoved over alle ting til menigheten,
23 som er hans legeme, fylt av ham som fyller alt i alle.
