## Kapittel 3

1 Derfor bøyer jeg mine knær, jeg, Paulus, Kristi Jesu fange for deres skyld, dere hedninger -
2 om dere ellers har hørt om husholdningen med den Guds nåde som er meg gitt for dere,
3 at han ved åpenbaring har kunngjort meg hemmeligheten, slik som jeg ovenfor har skrevet med få ord,
4 hvorav dere, når dere leser det, kan kjenne min innsikt i Kristi hemmelighet,
5 som i de forrige tidsaldre ikke er blitt kunngjort for menneskenes barn slik som den nå er åpenbart for hans hellige apostler og profeter i Ånden:
6 at hedningene er medarvinger og hører med til legemet og har del med i løftet i Kristus Jesus ved evangeliet,
7 hvis tjener jeg er blitt etter den Guds nådes gave som er meg gitt ved virksomheten av hans makt.
8 Meg, den aller ringeste av alle hellige, ble denne nåde gitt å forkynne hedningene evangeliet om Kristi uransakelige rikdom,
9 og å opplyse alle om hvordan husholdningen er med den hemmelighet som har vært skjult fra evige tider i Gud, som har skapt alt,
10 for at Guds mangfoldige visdom nå ved menigheten skulle bli kunngjort for maktene og myndighetene i himmelen
11 etter det forsett fra evige tider som han fullførte i Kristus Jesus, vår Herre,
12 i hvem vi har vår frimodighet og adgang med tillit ved troen på ham.
13 Derfor ber jeg at dere ikke må tape motet over mine trengsler for dere, som er deres ære. -
14 Derfor altså bøyer jeg mine knær for Faren,
15 som er den rette far for alt som kalles barn i himmelen og på jorden,
16 at han etter sin herlighets rikdom må gi dere å styrkes med kraft ved hans Ånd i deres innvortes menneske,
17 at Kristus må bo ved troen i deres hjerter,
18 så dere, rotfestet og grunnfestet i kjærlighet, må være i stand til å fatte med alle de hellige hva bredde og lengde og dybde og høyde der er,
19 og kjenne Kristi kjærlighet, som overgår all kunnskap, for at dere kan fylles til all Guds fylde.
20 Men ham som kan gjøre mere enn alt, langt ut over det som vi ber eller forstår, etter den kraft som ter seg virksom i oss,
21 ham være æren i menigheten og i Kristus Jesus, gjennom alle slekter i alle evigheter! Amen.
