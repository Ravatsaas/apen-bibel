## Kapittel 4

1 Jeg formaner dere altså, jeg, den fangne i Herren, at dere vandrer så som verdig er for det kall som dere er kalt med,
2 med all ydmykhet og saktmodighet, med langmodighet, så dere tåler hverandre i kjærlighet,
3 idet dere legger vinn på å bevare Åndens enhet i fredens sambånd.
4 Ett legeme og én Ånd, slik som dere og er kalt med ett håp i deres kall;
5 én Herre, én tro, én dåp,
6 én Gud og alles Far, han som er over alle og gjennom alle og i alle.
7 Men hver og en av oss er nåden gitt etter det mål som Kristi gave tilmåles med.
8 Derfor sier Skriften: Han fór opp i det høye og bortførte fanger, han gav menneskene gaver.
9 Men dette: Han fór opp, hva er det uten at han først fór ned til jordens lavere deler?
10 Han som fór ned, er den samme som fór opp over alle himler for å fylle alt.
11 Og det er han som gav oss noen til apostler, noen til profeter, noen til evangelister, noen til hyrder og lærere,
12 for at de hellige kunne bli fullkommengjort til tjenestegjerning, til Kristi legemes oppbyggelse,
13 inntil vi alle når fram til enhet i tro på Guds Sønn og i kjennskap til ham, til manns modenhet, til aldersmålet for Kristi fylde,
14 for at vi ikke lenger skal være umyndige og la oss kaste og drive om av ethvert lærdoms vær ved menneskenes spill, ved kløkt i villfarelsens kunster,
15 men at vi, sannheten tro i kjærlighet, i alle måter skal vokse opp til ham som er hovedet, Kristus,
16 av hvem hele legemet sammenføyes og sammenknyttes ved hvert bånd som han gir, og vokser sin vekst som legeme til sin oppbyggelse i kjærlighet, alt etter den virksomhet som er tilmålt hver del især.
17 Dette sier jeg da og vidner i Herren at dere ikke lenger skal vandre som hedningene vandrer i sitt sinns tomhet,
18 formørket i sin tanke, fremmedgjort for Guds liv ved den vankundighet som er i dem på grunn av deres hjertes forherdelse,
19 de som følelsesløse har overgitt seg til skamløshet, så de driver all urenhet tillikemed havesyke.
20 Men dere har ikke lært Kristus slik å kjenne,
21 om dere ellers har hørt om ham og er blitt opplært i ham, slik som sannhet er i Jesus,
22 at dere etter deres forrige ferd skal avlegge det gamle menneske, som forderves ved de dårende lyster,
23 men fornyes i deres sinns ånd
24 og iklæ dere det nye menneske, som er skapt etter Gud i sannhetens rettferdighet og hellighet.
25 Derfor, avlegg løgnen og tal sannhet, enhver med sin neste, fordi vi er hverandres lemmer!
26 Om dere vredes, da synd ikke; la ikke solen gå ned over deres vrede,
27 og gi ikke djevelen rom!
28 Den som stjal, stjele ikke lenger, men arbeide heller, idet han gjør noe godt med sine hender, for at han kan ha noe å gi til den som trenger.
29 Ingen råtten tale gå ut av deres munn, men slik tale som er god til nødvendig oppbyggelse, så den kan være til gagn for dem som hører på;
30 og gjør ikke Guds Hellige Ånd sorg, han som dere har fått til innsegl til forløsningens dag!
31 Allslags bitterhet og hissighet og vrede og skrik og spott være langt borte fra dere, slik som all ondskap;
32 men vær gode mot hverandre, barmhjertige, så dere tilgir hverandre, slik som Gud har tilgitt dere i Kristus!
