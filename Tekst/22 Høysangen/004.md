## Kapittel 4

1 Hvor fager du er, min venninne, hvor fager du er! Dine øyne er duer bak ditt slør; ditt hår er som en hjord av gjeter som leirer seg nedover Gilead-fjellet. 
2 Dine tenner er som en hjord av klippede får som stiger opp av badet; alle har de tvillinger, og intet blant dem er uten lam. 
3 Dine lepper er som en skarlagensnor, og din munn er yndig; som et stykke granateple er din tinning bak ditt slør. 
4 Din hals er som Davids tårn, bygget til våbenhus; tusen skjold henger på det, alle krigsmennenes skjold.
5 Dine bryster er som to rådyrkalver, tvillinger av et rådyr, som beiter blant liljer. 
6 Når dagen blir sval og skyggene flykter, vil jeg gå til Myrra-åsen og til Virak-haugen. 
7 Alt er fagert ved deg, min venninne, og det er intet lyte på deg. 
8 Kom med meg fra Libanon, min brud, kom med meg fra Libanon! Sku ut fra Amanas topp, fra toppen av Senir og Hermon, fra løvenes boliger, fra panternes fjell! 
9 Du har vunnet mitt hjerte, min søster, min brud! Du har vunnet mitt hjerte med et eneste øyekast, med en av kjedene om din hals. 
10 Hvor liflig din kjærlighet er, min søster, min brud! Hvor meget bedre er ikke din kjærlighet enn vin, og duften av dine salver bedre enn alle velluktende urter! 
11 Av honning drypper dine lepper, min brud! Honning og melk er under din tunge, og duften av dine klær er som duften av Libanon. 
12 En lukket have er min søster, min brud, et avstengt vell, en forseglet kilde. 
13 Du skyter opp som en lysthave av granatepletrær med sin kostelige frukt, som cyperbusker og narder, 
14 nardus og safran, kalmus og kanel med alle slags viraktrær, myrra og aloétrær og alle de beste velluktende urter. 
15 En kilde i havene er du, en brønn med levende vann og strømmer fra Libanon. 
16 Våkn opp, nordenvind, og kom, sønnenvind! Blås gjennom min have, så dens duft kan strømme ut! Gid min elskede ville komme til sin have og spise dens kostelige frukt!
