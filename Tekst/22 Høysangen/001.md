## Kapittel 1

1 Høysangen av Salomo. 
2 Han kysser meg med kyss av sin munn! For din kjærlighet er bedre enn vin. 
3 Liflig er duften av dine salver, ditt navn er en utgytt salve; derfor elsker jomfruene deg. 
4 Drag meg! Vi vil løpe etter deg. Kongen har ført meg inn i sine kammer; vi vil fryde og glede oss i deg, vi vil prise din kjærlighet mere enn vin; oppriktig elsker de deg. 
5 Sort er jeg, men yndig, dere Jerusalems døtre, som Kedars telter, som Salomos telttepper. 
6 Se ikke på meg, fordi jeg er så sort, fordi solen har brent meg! Min mors sønner ble vrede på meg, de satte meg til å vokte vingårdene; min egen vingård har jeg ikke voktet. 
7 Si meg, du som min sjel elsker: Hvor vokter du hjorden? Hvor lar du den hvile om middagen? For hvorfor skal jeg være lik en kvinne som går tilsløret ved dine stallbrødres hjorder? 
8 Vet du det ikke, du fagreste blant kvinner, så gå ut i fårenes spor og vokt dine kje ved hyrdenes hytter! 
9 Med gangerne foran Faraos vogner ligner jeg deg, min venninne! 
10 Yndige er dine kinner mellom kjedene, din hals i perleradene. 
11 Gullkjeder vil vi gjøre deg med sølvprikker på. 
12 Så lenge kongen satt ved sitt bord, gav min nardus sin duft. 
13 Min elskede er meg en myrrakule, som hviler mellom mine bryster. 
14 Min elskede er meg en cyperdrue i En-Gedis vingårder. 
15 Hvor fager du er, min venninne, hvor fager du er! Dine øyne er duer. 
16 Hvor du er vakker, min elskede, hvor skjønn du er! Og vårt leie er grønt. 
17 Sedrer er bjelkene i vårt hus, cypresser er vårt tavlede loft.
