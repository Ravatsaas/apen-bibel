## Kapittel 5

1 Jeg er kommet til min have, min søster, min brud! Jeg har plukket min myrra og min balsam, jeg har ett min honningkake og min honning, jeg har drukket min vin og min melk. Et, venner, og drikk! Drikk dere lystige, mine elskede! 
2 Jeg sover, men mitt hjerte våker; da lyder min elskedes røst -- han banker på: Lukk opp for meg, min søster, min venninne, min due, du rene! For mitt hode er fullt av dugg, mine lokker av nattens dråper. 
3 Jeg sa: Jeg har tatt av meg min kjortel, skulle jeg da ta den på igjen? Jeg har vasket mine føtter, skulle jeg da skitne dem til? 
4 Min elskede rakte sin hånd inn gjennom luken; da ble mitt hjerte rørt for hans skyld. 
5 Jeg sto opp for å lukke opp for min elskede, og mine hender dryppet av myrra, mine fingrer av flytende myrra, som vætte låsens håndtak. 
6 Jeg lukket opp for min elskede, men min elskede hadde vendt om og gått bort; min sjel var ute av seg selv over hans ord; jeg lette etter ham, men fant ham ikke; jeg ropte på ham, men han svarte meg ikke. 
7 Vekterne, som går omkring i byen, møtte meg, de slo meg, de såret meg; de tok mitt slør fra meg, vekterne på murene. 
8 Jeg ber dere inderlig, dere Jerusalems døtre! Om dere finner min elskede, hva skal dere si ham? -- At jeg er syk av kjærlighet. 
9 Hva er din elskede fremfor andre elskede, du fagreste blandt kvinner, hva er din elskede fremfor andre elskede, siden du ber oss så inderlig? 
10 Min elskede er hvit og rød, utmerket fremfor ti tusen. 
11 Hans hode er som det fineste gull; hans lokker er kruset, sorte som ravnen. 
12 Hans øyne er som duer ved rinnende bekker; de bader seg i melk, de hviler i sin ramme. 
13 Hans kinner er som velluktende blomstersenger, som det vokser krydderurter i; hans lepper er som liljer, de drypper av flytende myrra. 
14 Hans hender er gullringer med innlagte krysolitter, hans midje er et kunstverk av elfenben, dekket med safirer. 
15 Hans ben er marmorstøtter, som står på fotstykker av fineste gull; hans skikkelse er som Libanon, herlig som sedrene. 
16 Hans gane er sødme, og alt ved ham er liflighet. Slik er min elskede, slik er min venn, dere Jerusalems døtre!
