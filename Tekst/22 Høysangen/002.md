## Kapittel 2

1 Jeg er Sarons blomst, dalenes lilje. 
2 Som en lilje blandt torner, så er min venninne blandt de unge kvinner. 
3 Som et epletre blandt skogens trær, så er min elskede blandt de unge menn; i hans skygge lyster det meg å sitte, og hans frukt er søt for min gane. 
4 Han har ført meg til vinhuset, og hans banner over meg er kjærlighet. 
5 Styrk meg med druekaker, kveg meg med epler! For jeg er syk av kjærlighet. 
6 Hans venstre hånd er under mitt hode, og hans høyre favner meg. 
7 Jeg ber dere inderlig, dere Jerusalems døtre, ved rådyrene eller ved hindene på marken, at dere ikke vekker og ikke egger kjærligheten, før den selv vil! 
8 Hør, der er min elskede! Se, der kommer han springende over fjellene, hoppende over haugene. 
9 Min elskede ligner et rådyr eller en ung hjort. Se, der står han bak vår vegg; han kikker gjennom vinduene, gjennom gitteret ser han inn. 
10 Min elskede tar til orde og sier til meg: Stå opp, min venninne, du min fagre, og kom ut! 
11 For se, nå er vinteren omme, regnet har draget forbi og er borte; 
12 blomstene kommer til syne i landet, sangens tid er inne, og turtelduens røst har latt seg høre i vårt land; 
13 fikentreets frukter tar til å rødme, og vintrærnes blomster dufter. Stå opp, kom, min venninne, du min fagre, så kom da! 
14 Du min due i bergrevnene, i fjellveggens ly! La meg se din skikkelse, la meg høre din røst! For din røst er blid og din skikkelse fager. 
15 Fang revene for oss, de små rever som ødelegger vingårdene! Våre vingårder står jo i blomst. 
16 Min elskede er min, og jeg er hans, han som vokter sin hjord blandt liljene. 
17 Innen dagen blir sval og skyggene flykter, vend om, min elskede, lik et rådyr eller en ung hjort på de kløftede fjell!
