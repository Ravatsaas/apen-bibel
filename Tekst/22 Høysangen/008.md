## Kapittel 8

1 Gid du var meg som en bror, ammet ved min mors bryst! Om jeg da fant deg der ute, skulle jeg kysse deg, og ingen skulle forakte meg for det. 
2 Jeg skulle lede deg, jeg skulle føre deg til min mors hus, du skulle lære meg; jeg skulle skjenke deg den krydrede vin, mosten av mitt granatepletre. 
3 Hans venstre hånd er under mitt hode, og hans høyre hånd favner meg. 
4 Jeg ber dere inderlig, dere Jerusalems døtre! Hvorfor vil dere vekke, og hvorfor vil dere egge kjærligheten, før den selv vil? 
5 Hvem er hun som kommer opp fra ørkenen, støttende seg på sin elskede? -- Under epletreet vekket jeg deg; der ble din mor forløst med deg, der ble hun forløst, hun som fødte deg. 
6 Sett meg som et segl på ditt hjerte, som et segl på din arm; for sterk som døden er kjærligheten, hård som dødsriket er dens nidkjærhet; dens glød er som ildens glød, en Herrens flamme. 
7 Mange vann kan ikke utslukke kjærligheten, og strømmer ikke overskylle den; om noen ville gi alt han har i sitt hus, for kjærligheten, ville han bare bli foraktet. 
8 Vi har en liten søster, hun har enda ikke bryster. Hva skal vi gjøre med vår søster når den tid kommer at hun får beilere? 
9 Er hun en mur, vil vi bygge på den tinder av sølv; er hun en dør, vil vi stenge den med en sederplanke. 
10 Jeg var en mur, og mine bryster som tårner; da vant jeg yndest for hans øyne og fikk fred. 
11 En vingård hadde Salomo i Ba'al-Hamon, han overgav vingården til voktere; hver skulle gi tusen sekel sølv for dens frukt. 
12 Over min vingård råder jeg selv; de tusen sekel tilhører deg, Salomo, og to hundre dem som vokter dens frukt. 
13 Du som bor i havene! Venner lytter til din røst; la meg høre den! 
14 Flykt, min elskede! Vær som et rådyr eller en ung hjort på fjell med duftende urter!