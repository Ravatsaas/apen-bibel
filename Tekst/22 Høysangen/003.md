## Kapittel 3

1 På mitt leie lette jeg om natten etter ham som min sjel elsker; jeg lette etter ham, men jeg fant ham ikke.
2 Da sa jeg: Jeg vil stå opp og gå omkring i byen, på gatene og på torvene; jeg vil lete etter ham som min sjel elsker. Jeg lette etter ham, men jeg fant ham ikke. 
3 Vekterne, som går omkring i byen, møtte meg. Jeg sa til dem: Har dere sett ham som min sjel elsker? 
4 Ikke før var jeg gått fra dem, før jeg fant ham som min sjel elsker; jeg tok fatt i ham, og jeg slipper ham ikke før jeg har ført ham til min mors hus, til hennes kammer som har født meg. 
5 Jeg ber dere inderlig, dere Jerusalems døtre, ved rådyrene eller ved hindene på marken, at dere ikke vekker og ikke egger kjærligheten, før den selv vil! 
6 Hvem er hun som kommer opp fra ørkenen, som det var røkstøtter, omduftet av myrra og virak, av alle kremmerens krydderier? 
7 Se, her er Salomos seng med seksti krigsmenn omkring, av Israels krigsmenn, 
8 alle væbnet med sverd, oppøvet i krig, hver med sverdet ved lend til vern mot nattens farer. 
9 En bæreseng gjorde kong Salomo seg av Libanons trær. 
10 Dens stolper gjorde han av sølv, dens ryggstø av gull, dens pute av purpur; innvendig er den smykket i kjærlighet av Jerusalems døtre. 
11 Gå ut, dere Sions døtre, og se på kong Salomo med den krone hans mor har kronet ham med på hans bryllupsdag, på hans hjertegledes dag!
