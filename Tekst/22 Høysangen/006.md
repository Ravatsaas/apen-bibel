## Kapittel 6

1 Hvor er din elskede gått hen, du fagreste blandt kvinner, hvor har din elskede tatt veien, så vi kan lete etter ham sammen med deg? 
2 Min elskede er gått ned til sin have, til de velluktende blomstersenger, for å vokte sin hjord i havene og for å sanke liljer. 
3 Jeg tilhører min elskede, og min elskede tilhører meg, han som vokter sin hjord blandt liljene. 
4 Du er fager som Tirsa, min venninne, skjønn som Jerusalem, fryktelig som hærskarer med sine banner. 
5 Vend dine øyne bort fra meg for de forferder meg! Ditt hår er som en hjord av gjeter som leirer seg nedover Gilead. 
6 Dine tenner er som en hjord av får som stiger opp av badet; alle har de tvillinger, og intet blandt dem er uten lam. 
7 Som et stykke granateple er din tinning bak ditt slør. 
8 Seksti dronninger har jeg og åtti medhustruer og unge piker uten tall. 
9 Men én er min due, min rene, hun, sin mors eneste, hennes utkårede som fødte henne; jomfruer så henne og priste henne lykkelig, dronninger og medhustruer så henne og hyldet henne. 
10 Hvem er hun som stråler fram som morgenrøden, fager som månen, ren som solen, fryktelig som hærskarer med sine banner? 
11 Jeg gikk ned i nøttehaven for å se på dalens grønnende spirer, for å se om vintreet hadde satt skudd, om granatepletrærne sto i blomst. 
12 Før jeg visste av det, førte min sjel meg opp på mitt gjæve folks vogner. 
13 Vend om, vend om, Sulammit! Vend om, vend om, så vi får se på deg! -- Hva vil dere se på Sulammit? -- En dans som i Mahana'im!