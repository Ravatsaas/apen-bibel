## Kapittel 3

1 En tid etter opphøyet kong Ahasverus agagitten Haman, Hammedatas sønn, og gav ham rang og sete over alle de fyrster som var hos ham.
2 Og alle kongens tjenere som var i kongens port, falt på kne og kastet seg ned for Haman, for så hadde kongen befalt om ham; men Mordekai falt ikke på kne og kastet seg ikke ned for ham.
3 Da sa kongens tjenere som var i kongens port, til Mordekai: Hvorfor overtreder du kongens bud?
4 Og da de dag etter dag hadde sagt så til ham, og han ikke hørte på dem, så meldte de det til Haman for å se om den grunn Mordekai gav, ville bli tatt for god: for han hadde sagt dem at han var jøde.
5 Da Haman så at Mordekai ikke falt på kne eller kastet seg ned for ham, ble han full av harme.
6 Men det syntes ham alt for lite å legge hånd bare på Mordekai; for han hadde fått vite hvilket folk Mordekai hørte til; derfor søkte han å få utryddet alle de jøder som fantes i hele Ahasverus' rike, fordi det var Mordekais folk.
7 I den første måned, det er måneden nisan, i kong Ahasverus' tolvte år ble det kastet pur, det er lodd, i Hamans påsyn om hver enkelt dag og hver enkelt måned like til den tolvte måned, det er måneden adar.
8 Og Haman sa til kong Ahasverus: Her er et folk som bor spredt og for seg selv blant de andre folk i alle ditt rikes landskaper, og deres lover er forskjellige fra alle andre folks; de holder seg ikke etter kongens lover, og det høver ikke for kongen å la dem være i fred.
9 Dersom det tykkes kongen godt, så la det bli utferdiget en skrivelse om at de skal utryddes; og jeg skal da kunne tilveie embedsmennene ti tusen talenter sølv til å legge i kongens skattkammer.
10 Da trakk kongen signetringen av sin hånd og gav den til agagitten Haman, Hammedatas sønn, jødenes fiende,
11 og sa til ham: Sølvet skal være ditt, og med folket kan du gjøre som du finner for godt.
12 Kongens skrivere ble da kalt sammen på den trettende dag i den første måned, og det ble utferdiget en skrivelse aldeles slik som Haman befalte, både til kongens stattholdere og til landshøvdingene for hvert landskap og til fyrstene over hvert folk - til hvert landskap i dets skrift og til hvert folk på dets tungemål. I kong Ahasverus' navn ble skrivelsene utferdiget, og de ble forseglet med kongens signetring.
13 Så sendtes der med ilbud skrivelser til alle kongens landskaper at alle jøder skulle ødelegges, drepes og utryddes, både unge og gamle, små barn og kvinner, alle på en dag, på den trettende dag i den tolvte måned, det er måneden adar, og deres gods skulle gis til plyndring.
14 For at befalingen skulle bli kjent i hvert landskap, ble en avskrift av skrivelsen kunngjort for alle folkene, så de kunne holde seg rede til den nevnte dag.
15 På kongens bud dro ilbudene i hast avsted så snart befalingen var utferdiget på borgen Susan. Så satte kongen og Haman seg til å drikke, men byen Susan var forferdet.
