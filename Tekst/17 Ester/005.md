## Kapittel 5

1 På den tredje dag kledde Ester seg i kongelig skrud og stilte seg i den indre gård til kongens hus, midt for kongens hus, og kongen satt på sin kongetrone i kongens hus, midt imot døren til huset.
2 Da nå kongen så dronning Ester stå i gården, fant hun nåde for hans øyne; kongen rakte ut gullstaven som han hadde i hånden, mot Ester, og Ester gikk fram og rørte ved enden av staven.
3 Og kongen sa til henne: Hva har du på hjerte, dronning Ester, og hva er ditt ønske? Var det enn halvdelen av riket, skal du få det.
4 Ester svarte: Tykkes det kongen godt, ville jeg gjerne at kongen og Haman idag skulle komme til det gjestebud jeg har stelt til for ham!
5 Da sa kongen: Skynd dere og hent Haman, så Ester kan få sitt ønske oppfylt! Så kom da kongen og Haman til det gjestebud Ester hadde stelt til.
6 Mens de satt og drakk vin, sa kongen til Ester: Hva er din bønn? Den skal tilståes deg. Og hva er ditt ønske? Var det enn halvdelen av riket, skal det oppfylles.
7 Ester svarte: Min bønn og mitt ønske er:
8 Har jeg funnet nåde for kongens øyne, og tykkes det kongen godt å tilstå meg min bønn og å oppfylle mitt ønske, så må kongen og Haman komme til det gjestebud jeg vil stelle til for dem! Imorgen vil jeg da gjøre som kongen sier.
9 Haman gikk den dag glad og vel til mote derfra, men da han fikk se Mordekai i kongens port, og at han hverken reiste seg eller rørte seg for ham, ble han full av vrede mot Mordekai.
10 Men han holdt seg rolig og gikk hjem; så sendte han bud etter sine venner og sin hustru Seres
11 og fortalte dem om sin rikdom og herlighet og om sine mange sønner og likeledes alt om hvordan kongen hadde gjort ham stor, og hvordan han hadde opphøyet ham over fyrstene og kongens tjenere.
12 Og Haman sa: Heller ikke lot dronning Ester noen annen enn meg komme med kongen til det gjestebud hun hadde stelt til, og også til imorgen er jeg innbudt av henne sammen med kongen.
13 Men alt dette er meg ikke nok all den stund jeg ser jøden Mordekai sitte i kongens port.
14 Da sa hans hustru Seres og alle hans venner til ham: La dem gjøre en galge i stand; femti alen høy, og be imorgen kongen om at Mordekai må bli hengt i den; så kan du gå glad med kongen til gjestebudet! Dette råd syntes Haman godt om, og han lot gjøre galgen i stand.
