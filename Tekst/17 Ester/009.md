## Kapittel 9

1 På den trettende dag i den tolvte måned, det er måneden adar, den dag da kongens ord og bud skulle settes i verk, og jødenes fiender hadde håpet å få dem i sin makt - nå hadde det vendt seg så at jødene fikk sine fiender i sin makt -
2 den dag slo jødene seg sammen i sine byer i alle kong Ahasverus' landskaper for å legge hånd på dem som søkte deres ulykke; og ingen kunne stå seg mot dem, for frykt for dem var falt på alle folkene.
3 Alle landskapenes fyrster og stattholderne og landshøvdingene og kongens embedsmenn hjalp jødene, for frykt for Mordekai var falt på dem;
4 for Mordekai var nå en stor mann i kongens hus, og hans ry gikk viden om i alle landskapene, for han - Mordekai - ble større og større.
5 Så slo da jødene alle sine fiender med sverd og død og undergang, og de gjorde som de ville, mot dem som hatet dem.
6 I borgen Susan drepte og ødela jødene fem hundre mann.
7 Også Parsandata og Dalfon og Aspata
8 og Porata og Adalja og Aridata
9 og Parmasta og Arisai og Aridai og Vaisata,
10 de ti sønner til Haman, Hammedatas sønn, jødenes fiende, drepte de; men på byttet la de ikke hånd.
11 Samme dag fikk kongen vite tallet på dem som var drept i borgen Susan.
12 Da sa kongen til dronning Ester: I borgen Susan har jødene drept og utryddet fem hundre mann og Hamans ti sønner; hva har de da ikke gjort i kongens andre landskaper? Hva er nå din bønn? Den skal tilståes deg. Og hva ønsker du mere? Ditt ønske skal bli oppfylt.
13 Ester svarte: Tykkes det kongen godt, så la jødene i Susan også imorgen få lov til å gjøre likedan som idag, og la Hamans ti sønner bli hengt i galgen!
14 Kongen befalte at så skulle gjøres, og det ble utferdiget en befaling derom i Susan; Hamans ti sønner ble hengt.
15 Jødene i Susan slo seg sammen også på den fjortende dag i måneden adar og drepte i Susan tre hundre mann; men på byttet la de ikke hånd.
16 De andre jøder i kongens landskaper slo seg også sammen og verget sitt liv og fikk ro for sine fiender; de drepte fem og sytti tusen av dem som hatet dem; men på byttet la de ikke hånd.
17 Dette hendte den trettende dag i måneden adar; og på den fjortende dag hvilte de ut, og de gjorde den til en gjestebuds- og gledesdag.
18 Men jødene i Susan slo seg sammen både på den trettende dag og på den fjortende dag i måneden, og på den femtende dag hvilte de ut, og de gjorde den til en gjestebuds- og gledesdag.
19 Derfor høytideligholder jødene på landet - de som bor i landsbyene - den fjortende dag i måneden adar som en gledesdag med gjestebud og høytid, og på den sender de hverandre gaver av den mat de har laget til.
20 Mordekai skrev opp disse hendelser og sendte brev til alle jødene i alle kong Ahasverus' landskaper, nær og fjern,
21 og fastsatte det som en lov for dem at de år etter år skulle høytideligholde den fjortende dag og den femtende dag i måneden adar,
22 fordi det var på de dager jødene hadde fatt ro for sine fiender, og fordi det var i den måned deres bedrøvelse hadde vendt seg til glede og deres sorg til høytid; derfor skulle de gjøre disse dager til gjestebuds- og gledesdager og sende mat til hverandre og gaver til de fattige.
23 Jødene vedtok som fast skikk hva de hadde begynt å gjøre, og hva Mordekai hadde skrevet til dem om;
24 for agagitten Haman, Hammedatas sønn, alle jøders fiende, hadde lagt råd opp mot jødene for å utrydde dem og kastet pur, det er lodd, for å ødelegge og utrydde dem,
25 men da det kom kongen for øre, hadde han ved et brev påbudt at det onde råd han hadde lagt opp mot jødene, skulle vende tilbake på hans eget hode, så han selv og hans sønner ble hengt i galgen.
26 Derfor kalte de disse dager purim etter ordet pur. Og på grunn av alt det som sto i dette brev, og det som de selv hadde sett, og som hadde hendt dem,
27 fastsatte jødene og vedtok som ubrytelig skikk for seg og sine etterkommere og for alle som gikk over til deres tro, at de år etter år skulle høytideligholde disse to dager etter forskriften om dem og på den for dem fastsatte tid,
28 og at disse dager skulle ihukommes og høytideligholdes gjennom alle tider, i hver ætt, i hvert landskap og i hver by, og at disse purim-dager ikke skulle falle bort blant jødene, og minnet om dem aldri ophøre blant deres etterkommere.
29 Dronning Ester, Abiha'ils datter, og jøden Mordekai skrev igjen et brev med myndige ord for å slå fast som lov det som sto i dette nye brev om purim.
30 Og han sendte skrivelser til alle jødene i de hundre og syv og tyve landskaper i Ahasverus' rike med vennlige og alvorlige ord,
31 for å slå fast som lov at de skulle holde disse purim-dager på de for dem fastsatte tider, slik som jøden Mordekai og dronning Ester hadde foreskrevet om dem, og slik som de hadde vedtatt det for seg selv og sine etterkommere om fastene og klageropene på dem.
32 Slik ble disse forskrifter om purim-festen fastsatt som lov ved Esters bud, og det ble opskrevet i en bok.
