## Kapittel 7

1 Så kom da kongen og Haman til gjestebudet hos dronning Ester.
2 Mens de satt og drakk vin, sa kongen også denne annen dag til Ester: Hva er din bønn, dronning Ester? Den skal tilståes deg. Og hva er ditt ønske? Var det enn halvdelen av riket, skal det oppfylles.
3 Da svarte dronning Ester: Har jeg funnet nåde for dine øyne, konge, og tykkes det kongen godt, så la mitt liv bli meg gitt på min bønn, og mitt folks liv etter mitt ønske!
4 For vi er solgt, både jeg og mitt folk, til å ødelegges, drepes og utryddes; var det enda bare til å være slaver og slavekvinner vi var solgt, da hadde jeg tidd, men nå er vår fiende ikke i stand til å opprette kongens tap.
5 Da sa kong Ahasverus til dronning Ester: Hvem er han, og hvor er han som har dristet seg til å gjøre så?
6 Ester svarte: En motstander og fiende, denne onde Haman der! Da ble Haman forferdet for kongens og dronningens åsyn.
7 Kongen reiste seg i harme, forlot gjestebudet og gikk ut i slottshaven; men Haman ble tilbake for å be dronning Ester om sitt liv; for han skjønte at kongen hadde fast besluttet hans ulykke.
8 Da så kongen kom tilbake fra slottshaven til huset hvor gjestebudet var blitt holdt, lå Haman bøyd over den benk som Ester satt på; da sa kongen: Tør han endog øve vold mot dronningen her i mitt eget hus? Ikke før var dette ord gått ut av kongens munn, før de tildekket Hamans ansikt.
9 Harbona, en av hoffmennene hos kongen, sa: Se, ved Hamans hus står det allerede en galge, femti alen høy, som han selv har latt gjøre i stand for Mordekai, han hvis ord engang var til så stort gagn for kongen. Da sa kongen: Heng ham i den!
10 Så hengte de Haman i den galge han hadde gjort i stand for Mordekai, og kongens vrede la seg.
