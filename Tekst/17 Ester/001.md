## Kapittel 1

1 I Ahasverus' tid - det var den Ahasverus som regjerte fra India like til Etiopia over hundre og syv og tyve landskaper -
2 i de dager da kong Ahasverus satt på sin kongetrone i borgen Susan,
3 i hans regjerings tredje år hendte det at han gjorde et gjestebud for alle sine fyrster og tjenere; Persias og Medias hærførere og hans fornemste menn og landskapenes fyrster var samlet hos ham.
4 I mange dager - hundre og åtti dager - viste han dem sin kongelige herlighet og rikdom og sin storhets glans og prakt.
5 Da de dager var til ende, gjorde kongen et gjestebud i syv dager for alt folket som fantes i borgen Susan, både store og små, i forgården til haven ved kongens slott.
6 Tepper av hvitt linnet, bomullstøy og blått purpur var festet med snorer av hvit bomull og rødt purpur i sølvringer og til marmorsøyler; benker av gull og sølv sto på et gulv av alabast og hvitt marmor og perlemor og sort marmor.
7 Drikkene ble skjenket i skåler av gull, og skålene var alle ulik hverandre, og kongelig vin var det i mengde, som det høvde hos en konge.
8 Og for drikningen gjaldt den forskrift at ingen skulle nødes; for kongen hadde befalt alle sine hushovmestere å la enhver få så meget han selv ønsket.
9 Samtidig gjorde dronning Vasti et gjestebud for kvinner i kong Ahasverus kongelige hus.
10 På den syvende dag, da kongen var blitt vel til mote av vinen, sa han til Mehuman, Bista, Harbona, Bigta og Abagta, Setar og Karkas, de syv hoffmenn som gjorde tjeneste hos kong Ahasverus,
11 at de skulle føre dronning Vasti fram for kongen, med kongelig krone på, så han kunne la folkene og fyrstene få se hennes skjønnhet; for hun var meget fager.
12 Men dronning Vasti nektet å komme etter den befaling kongen hadde sendt henne gjennom hoffmennene. Da ble kongen harmfull, og hans vrede ble opptent.
13 Og kongen sa til vismennene, som forsto seg på tidene - slik ble kongens saker fremlagt for alle som forsto seg på lov og rett,
14 og de som sto ham nærmest, var Karsena, Setar, Admata, Tarsis, Meres, Marsena, Memukan, persernes og medernes syv fyrster, som alltid hadde adgang til kongen og inntok de øverste seter i riket - :
15 Hva er det etter loven å gjøre med dronning Vasti, fordi hun ikke har gjort hva kong Ahasverus befalte henne gjennom hoffmennene?
16 Da tok Memukan til orde for kongen og fyrstene: Dronning Vasti har ikke bare forbrutt seg mot kongen, men mot alle fyrster og alle folk i alle kong Ahasverus' landskaper.
17 For dronningens adferd vil komme ut blant alle kvinnene og få dem til å forakte sine ektemenn; de vil si: Kong Ahasverus befalte at dronning Vasti skulle føres fram for ham, men hun kom ikke.
18 Ja, allerede idag vil persernes og medernes fyrstinner når de får høre om dronningens adferd, si så til alle kongens fyrster, og der vil bli nok av forakt og vrede.
19 Dersom det tykkes kongen godt, så la det utgå en kongelig befaling, og la den bli oppskrevet blant persernes og medernes lover, så den står urokkelig fast, at Vasti aldri mere skal komme for kong Ahasverus' øyne, og kongen skal gi hennes kongelige verdighet til en annen kvinne, som er bedre enn hun!
20 Når da det påbud som kongen utsteder, blir kjent i hele hans rike, så stort som det er, så vil alle kvinner vise sine ektemenn ære, både store og små.
21 Disse ord syntes kongen og fyrstene godt om, og kongen gjorde som Memukan hadde sagt.
22 Han sendte skrivelser til alle kongens landskaper, til hvert landskap i dets skrift og til hvert folk på dets tungemål, at hver mann skulle være herre i sitt hus og tale sitt folks tungemål.
