## Kapittel 2

1 Da en tid var gått, og kongens vrede hadde lagt seg, kom han igjen til å tenke på Vasti og det hun hadde gjort, og det som var besluttet om henne.
2 Da sa kongens menn som gjorde tjeneste hos ham: Der skulle letes etter unge og fagre jomfruer for kongen,
3 og kongen skulle sette menn i alle sitt rikes landskaper til å samle alle unge og fagre jomfruer til kvinnenes hus i borgen Susan under tilsyn av kongens hoffmann Hege, kvinnevokteren, og la dem få salver til å salve seg med,
4 og så skulle den unge pike som behager kongen, bli dronning i Vastis sted! Det råd syntes kongen godt om, og han gjorde så.
5 I borgen Susan var det dengang en jødisk mann som hette Mordekai; han var sønn av Ja'ir, som var sønn av Sime'i og sønnesønn av Kis, av Benjamins ætt.
6 Han var blitt bortført fra Jerusalem med de fanger som ble bortført sammen med Judas konge Jekonja da han ble bortført av Babels konge Nebukadnesar.
7 Han var fosterfar til Hadassa, det er Ester, en datter av hans farbror; for hun hadde hverken far eller mor. Den unge pike var velskapt og fager, og da hennes far og mor døde, hadde Mordekai tatt henne til seg som sin egen datter.
8 Da nå kongens bud og befaling ble kjent, og mange unge piker samledes til borgen Susan under Hegais tilsyn, da ble også Ester hentet til kongens hus under tilsyn av Hegai, kvinnevokteren.
9 Den unge pike behaget ham og vant hans yndest; derfor skyndte han seg med å gi henne salver til å salve seg med og den mat hun skulle ha, og de syv unge piker fra kongens hus som var utsett til å tjene henne; og han lot henne og hennes piker flytte inn i de beste rom i kvinnehuset.
10 Ester hadde ikke sagt noe om sitt folk og sin ætt; for Mordekai hadde pålagt henne at hun ikke skulle si noe om det.
11 Hver eneste dag gikk Mordekai fram og tilbake utenfor forgården til kvinnehuset for å få vite hvordan det sto til med Ester, og hva de gjorde med henne.
12 Nå var det så at når raden kom til en av de unge piker at hun skulle gå inn til kong Ahasverus, etter at der i tolv måneder var blitt gjort med henne slik som det var foreskrevet om kvinnene - for så lang tid gikk det med til deres salving, seks måneder med myrraolje og seks måneder med velluktende saker og med andre salver for kvinner -
13 når da den unge pike gikk inn til kongen, fikk hun ta med seg fra kvinnenes hus til kongens hus alt det hun bad om.
14 Om kvelden gikk hun inn, og om morgenen vendte hun tilbake til det andre kvinnehus og sto siden under tilsyn av kongens hoffmann Sa'asgas, medhustruenes vokter; hun kom ikke mere inn til kongen, medmindre kongen hadde slik hu til henne at hun ble kalt til ham med navns nevnelse.
15 Da raden til å gå inn til kongen kom til Ester, datter av Abiha'il, som var farbror til hennes fosterfar Mordekai, krevde hun ikke annet enn det som kongens hoffmann Hegai, kvinnevokteren, rådet til. Og Ester vant yndest hos alle som så henne.
16 Ester ble hentet til kong Ahasverus i hans kongelige hus i den tiende måned, det er måneden tebet, i hans regjerings syvende år.
17 Kongen fikk Ester mere kjær enn alle de andre kvinner; hun vant nåde og yndest hos ham fremfor alle de andre jomfruer. Han satte en kongelig krone på hennes hode og gjorde henne til dronning i Vastis sted.
18 Og kongen gjorde et stort gjestebud for alle sine fyrster og tjenere til ære for Ester, og han innvilget landskapene ettergivelse av skatter og delte ut gaver, som det høvde for en konge.
19 Da det for annen gang ble samlet sammen jomfruer, satt Mordekai i kongens port.
20 Men Ester hadde ikke sagt noe om sin ætt og sitt folk; for det hadde Mordekai pålagt henne, og Ester gjorde i alle ting som Mordekai sa, slik som hun hadde gjort da hun ble oppfostret hos ham.
21 På den tid da Mordekai satt i kongens port, ble Bigtan og Teres, to av de hoffmenn hos kongen som holdt vakt ved dørtreskelen, vrede på kong Ahasverus og søkte å legge hånd på ham.
22 Dette fikk Mordekai kunnskap om, og han fortalte det til dronning Ester; og Ester sa det til kongen på Mordekais vegne.
23 Saken ble gransket, og da det viste seg at det var så, ble de begge hengt i en galge. Dette ble oppskrevet i krønikeboken for kongens øyne.
