## Kapittel 6

1 Den natt fikk kongen ikke sove; han befalte derfor å hente krønikeboken, som de minneverdige hendelser var opptegnet i, og den ble opplest for kongen.
2 Der fant de opptegnet at Mordekai hadde meldt hvordan Bigtana og Teres, to av de hoffmenn hos kongen som holdt vakt ved dørtreskelen, hadde søkt å legge hånd på kong Ahasverus.
3 Kongen spurte da: Hva ære og opphøyelse er det blitt Mordekai til del for dette? Kongens tjenere svarte: Han har ikke fått noen ting.
4 Så sa kongen: Hvem er det som er ute i gården? Da var Haman just kommet inn i den ytre gård til kongens hus for å be kongen om at Mordekai måtte bli hengt i den galge han hadde gjort i stand for ham.
5 Kongens tjenere svarte: Det er Haman som står der ute i gården. Kongen så: La ham komme inn!
6 Da nå Haman kom inn, spurte kongen ham: Hva skal det gjøres med den mann kongen har lyst til å ære? Da tenkte Haman ved seg selv: Hvem skulle kongen ha mere lyst til å vise ære enn meg?
7 Og han sa til kongen: Er det en mann kongen har lyst til å ære,
8 så la det bli hentet en kongelig kledning som kongen selv har båret, og en hest som kongen selv har ridd på, og på hvis hode det er satt en kongelig krone,
9 og la så kledningen og hesten bli overgitt til en av kongens fornemste fyrster, og han skal la den mann kongen har lyst til å ære, få kledningen på og la ham ride på hesten gjennom byens gater og rope foran ham: Slik gjøres det med den mann som kongen har lyst til å ære!
10 Da sa kongen til Haman: Skynd deg, ta kledningen og hesten, som du har sagt, og gjør slik med jøden Mordekai, som sitter i kongens port! La intet bli forsømt av alt det du har sagt!
11 Haman tok kledningen og hesten og gav Mordekai kledningen på og lot ham ride gjennom byens gater og ropte foran ham: Slik gjøres det med den mann som kongen har lyst til å ære!
12 Så vendte Mordekai tilbake til kongens port; men Haman skyndte seg hjem, sorgfull og med tildekket hode.
13 Han fortalte sin hustru Seres og alle sine venner alt det som hadde hendt ham; da sa hans vismenn og hans hustru Seres til ham: Hvis Mordekai, som du har begynt å stå tilbake for, er av jødisk slekt, da formår du intet mot ham, men vil komme til å stå aldeles tilbake for ham.
14 Mens de enda talte med ham, kom kongens hoffmenn for i all hast å føre Haman til det gjestebud Ester hadde stelt til.
