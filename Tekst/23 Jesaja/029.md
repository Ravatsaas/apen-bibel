## Kapittel 29

1 Ve Ariel*, Ariel, du by hvor David slo leir! Legg år til år, la høytidene gå sin rundgang! / {* Guds løve (JES 33, 7); så kalles her Jerusalem.}
2 Da vil jeg gjøre det trangt for Ariel, og der skal være sorg og jammer; men så skal det* bli meg et virkelig Ariel. / {* Jerusalem.}
3 Jeg vil slå leir rundt omkring deg, og jeg vil kringsette deg med vaktposter og bygge voller mot deg.
4 Da skal du tale lavmælt fra jorden, og fra støvet skal du mumle fram dine ord; og din røst skal lyde fra jorden slik som fra en dødningemaner, og fra støvet skal din tale hviskes.
5 Men så skal dine fienders mengde bli som fint støv, og voldsmennenes flokk som fykende agner, og det skal skje i et øyeblikk, med ett.
6 Fra Herren, hærskarenes Gud, skal det komme en hjemsøkelse med bulder og brak og veldige drønn, hvirvelvind og storm og fortærende flamme.
7 Og mengden av alle de hedningefolk som strider mot Ariel, skal bli som en drøm, et syn om natten, alle de som strider mot det og dets borg, og som trenger inn på det.
8 Og det skal gå som når den sultne drømmer og synes han eter, men når han våkner, da er han tom, og som når den tørste drømmer og synes han drikker, men når han våkner, se, da er han matt, og hans sjel blir maktløs; slik skal det gå alle de mange hedningefolk som strider mot Sions berg.
9 Stirr på hverandre og bli forvirret! Stirr dere blinde, og vær blinde! Dere er drukne, men ikke av vin; dere raver, men ikke av sterk drikk.
10 For Herren har utøst over dere en dyp søvns ånd, og han har tillukket deres øyne, profetene, og tildekket deres hoder, seerne.
11 Og slik er synet av alt dette blitt dere slik som ordene i en forseglet bok; gir en den til en som skjønner skrift, og sier: Les dette! så sier han: Jeg kan ikke, for den er forseglet.
12 Eller en rekker boken til en som ikke skjønner skrift, med de ord: Les dette! så sier han: Jeg skjønner ikke skrift.
13 Og Herren sier: Fordi dette folk holder seg nær til meg med sin munn og ærer meg med sine lepper, men holder sitt hjerte langt borte fra meg, og deres frykt for meg er et menneskebud som de har lært,
14 se, derfor vil jeg bli ved å gå underlig fram mot dette folk, underlig og forunderlig, og dets vismenns visdom skal forgå, og dets forstandige menns forstand skal skjule seg.
15 Ve dem som vil skjule i det dype for Herren hva de har fore, og hvis gjerninger skjer i mørke, og som sier: Hvem ser oss, og hvem kjenner oss?
16 Hvor forvendte dere er! - Er pottemakeren å akte som hans ler, så verket kunne si om ham som gjorde det: Han har ikke gjort meg, og det som er laget, si om ham som laget det: Han skjønner det ikke?
17 Enda bare en liten stund, så skal Libanon bli til fruktbar mark, og den fruktbare mark aktes som skog.
18 Og på den dag skal de døve høre bokens ord, og ut fra mulm og mørke skal de blindes øyne se,
19 Og de saktmodige skal glede seg enn mere i Herren, og de fattige blandt menneskene skal fryde seg i Israels Hellige;
20 for det er forbi med voldsmannen, og det er ute med spotteren, og utryddet blir alle de som er årvåkne til å gjøre urett,
21 de som gjør et menneske til synder for et ords skyld og legger snarer for den som hevder retten på tinget, og som ved løgn bøyer retten for den rettferdige.
22 Derfor sier Herren så til Jakobs hus, Herren som forløste Abraham: Nå skal Jakob ikke bli til skamme, og nå skal hans åsyn ikke blekne;
23 for når han og hans barn ser mine henders gjerning i sin midte, så skal de hellige mitt navn, og de skal hellige Jakobs Hellige, og Israels Gud skal de frykte.
24 Og de hvis ånd fór vill, skal lære forstand, og de knurrende skal ta imot lærdom.
