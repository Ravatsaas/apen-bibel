## Kapittel 45

1 Så sier Herren til sin salvede, til Kyros, som jeg holder i hans høyre hånd for å kaste hedningefolk ned for ham og løse beltet fra kongers lender, for å åpne dører for ham, og for at ingen porter skal holdes stengt:
2 Jeg vil gå fram foran deg, og bakker vil jeg jevne; dører av kobber vil jeg sprenge, og bommer av jern vil jeg sønderhugge.
3 Og jeg vil gi deg skatter som er skjult i mørket, og rikdommer som er gjemt på lønnlige steder, så du kan vite at jeg er Herren, som kalte deg ved navn, Israels Gud.
4 For Jakobs, min tjeners, og for Israels, min utvalgtes skyld kalte jeg deg ved navn, gav jeg deg hedersnavn, enda du ikke kjente meg.
5 Jeg er Herren, og det er ingen annen; foruten meg er det ingen Gud. Jeg omgjordet deg, enda du ikke kjente meg,
6 for at de både i øst og i vest skal vite at det er ingen foruten meg; jeg er Herren, og det er ingen annen,
7 jeg som er lysets opphav og mørkets skaper, som gir lykken og skaper ulykken; jeg, Herren, gjør alt dette.
8 Drypp, dere himler, fra oven, og fra skyene strømme rettferdighet ned! Jorden skal åpne seg og bære frelse som frukt, og rettferdighet skal den tillike la spire fram. Jeg, Herren, skaper det.
9 Ve den som tretter med sin skaper, et skår blant andre skår av jord! Kan leiren si til ham som former det: Hva gjør du? Og kan ditt verk si om deg: Han har ingen hender?
10 Ve den som sier til sin far: Hvorfor avler du? og til kvinnen: Hvorfor føder du?
11 Så sier Herren, Israels Hellige, han som skapte det: Spør meg om de kommende ting! La meg dra omsorg for mine barn og for mine henders verk!
12 Jeg har gjort jorden, og menneskene på den har jeg skapt; mine hender er det som har utspent himmelen, og all dens hær har jeg latt fremstå.
13 Jeg har oppvakt ham* i rettferd, og alle hans veier vil jeg jevne; han skal bygge opp min by og løslate mitt bortførte folk, ikke for betaling og ikke for gave, sier Herren, hærskarenes Gud. / {* Kyros; JES 45, 1.}
14 Så sier Herren: Egypts gods og Etiopias vinning og sabeerne, de høyvoksne menn, skal komme til deg, og deg skal de tilhøre, deg skal de følge, i lenker skal de gå, og for deg skal de kaste seg ned, deg skal de bønnfalle: Bare hos deg er Gud, og det er ingen annen, ingen annen Gud.
15 Sannelig, du er en Gud som skjuler seg, du Israels Gud, du frelser!
16 De blir alle sammen til spott og skam; de går alle sammen bort med vanære, avgudsbilledenes mestre.
17 Israel blir frelst ved Herren med en evig frelsedere skal i all evighet ikke bli til spott og skam.
18 For så sier Herren, som skapte himmelen, han som er Gud, han som dannet jorden og gjorde den, han som grunnfestet den, han som ikke skapte den til å være øde, men dannet den til bolig for folk: Jeg er Herren, og det er ingen annen.
19 Ikke i lønndom har jeg talt, ikke på et sted i et mørkt land; jeg har ikke sagt til Jakobs ætt: Søk meg uten nytte! Jeg, Herren, taler rettferdighet, forkynner det som rett er.
20 Samle dere og kom, tred fram alle sammen, dere som er sloppet unna hedningefolkene! De vet intet de som bærer sine trebilleder og ber til en gud som ikke kan frelse.
21 Meld og si fra! Ja, la dem rådslå alle sammen! Hvem har kunngjort dette fra fordums tid, forkynt det for lenge siden? Mon ikke jeg, Herren? Og det er ingen annen Gud foruten meg; en rettferdig og frelsende Gud er det ikke foruten meg.
22 Vend dere til meg og bli frelst, alle jordens ender! For jeg er Gud, og ingen annen.
23 Ved meg selv har jeg svoret, et sannhetsord er utgått av min munn, et ord som ikke skal vende tilbake: For meg skal hvert kne bøye seg, meg skal hver tunge sverge troskap.
24 Bare i Herren, skal de si om meg, er rettferdighet og styrke; til ham skal de komme, og til skamme skal de bli alle de som brenner av harme mot ham.
25 Ved Herren skal de få sin rett, og av ham skal de rose seg, hele Israels folk.
