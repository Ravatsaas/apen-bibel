## Kapittel 65

1 Jeg befalte meg fram for dem som ikke spurte; jeg var å finne for dem som ikke søkte meg; jeg sa til et hedningefolk som ikke var kalt med mitt navn: Se. her er jeg, her er jeg!
2 Jeg bredte ut mine hender hele dagen til et gjenstridig folk, som går på den vei som ikke er god, etter sine egne tanker,
3 til et folk som alltid krenker meg like i mitt åsyn, som ofrer i havene og brenner røkelse på teglsteinene,
4 som sitter i gravene og overnatter i avkrokene, som spiser svinekjøtt, og hvis kar er fulle av avskyelig suppe,
5 som sier: Hold deg unna, kom meg ikke nær, for jeg er hellig for deg! De folk er en røyk i min nese, en ild som brenner hele dagen.
6 Se, det står skrevet for mitt åsyn: Jeg vil ikke tie før jeg får betalt det, ja betalt det i deres fang,
7 både deres misgjerninger og deres fedres misgjerninger, sier Herren, at de brant røkelse på fjellene og hånte meg på haugene; deres lønn vil jeg fremfor alt tilmåle dem i deres fang.
8 Så sier Herren: Slik som folk sier når de finner saft i druen: Ødelegg den ikke, for det er en velsignelse i den, slik vil jeg gjøre for mine tjeneres skyld og ikke ødelegge hele folket.
9 Men jeg vil la en ætt komme av Jakob og av Juda en arving til mine fjell, og mine utvalgte skal arve landet, og mine tjenere skal bo der.
10 Og Saron skal bli til en beitemark for småfe, og Akors dal til et hvilested for storfe, til gagn for mitt folk, som søker meg.
11 Men dere som forlater Herren, som glemmer mitt hellige berg, som dekker bord for Gad[^1], og som fyller begeret med krydret vin for Meni,
12 dere vil jeg overgi til sverdet, og dere skal alle sammen måtte bøye dere ned for å slaktes, fordi jeg kalte, og dere ikke svarte, fordi jeg talte, og dere ikke hørte, men gjorde det som ondt var i mine øyne, og valgte det jeg ikke hadde behag i.
13 Derfor sier Herren, Israels Gud, så: Se, mine tjenere skal spise, men dere skal hungre; se, mine tjenere skal drikke, men dere skal tørste; se, mine tjenere skal glede seg, men dere skal skamme dere;
14 se, mine tjenere skal juble av hjertens lyst, men dere skal skrike av hjertets pine og hyle i fortvilelse.
15 Og dere skal etterlate deres navn til en ed[^2] for mine utvalgte, og Herren, Israels Gud, skal drepe deg; men sine tjenere skal han kalle med et annet navn,
16 så den som velsigner seg på jorden, skal velsigne seg i den trofaste Gud, og den som sverger på jorden, skal sverge ved den trofaste Gud. For de forrige trengsler er glemt og skjult for mine øyne.
17 For se, jeg skaper en ny himmel og en ny jord, og de første ting skal ikke minnes og ikke mere rinne noen i hu.
18 Men gled og fryd dere til evig tid over det jeg skaper! For se, jeg skaper Jerusalem til jubel og dets folk til fryd.
19 Og jeg vil juble over Jerusalem og fryde meg i mitt folk, og det skal ikke mere høres gråt eller skrik der.
20 Det skal ikke mere komme derfra noe diebarn som bare lever få dager, eller en gammel mann som ikke fyller sine dagers mål; nei, en ung mann skal den være som dør hundre år gammel, og hundre år gammel skal den synder bli som forbannes[^3].
21 Og de skal bygge hus og bo i dem og plante vingårder og spise deres frukt;
22 ikke skal de bygge og en annen bo, ikke skal de plante og en annen spise; nei, som treets dager skal mitt folks dager være, og mine utvalgte skal selv få nyte frukten av sine henders gjerning.
23 De skal ikke gjøre seg strev forgjeves og ikke føde barn til en brå død; for de er en ætt velsignet av Herren, og sitt avkom får de ha hos seg.
24 Og det skal skje: før de roper, skal jeg svare, mens de enda taler, skal jeg høre.
25 Ulven og lammet skal beite sammen, og løven skal spise halm som oksen, og ormens føde skal være støv; ingen skal gjøre noe ondt og ingen ødelegge noe på hele mitt hellige berg, sier Herren.

[^1]:  navn på avguder.
[^2]:  folk skal si: Gud straffe meg som han straffet dem, dersom jeg o.s.v. SLM 102, 9. JER 29, 22. Es. 62, 2. ÅPE 2, 17.
[^3]:  SLM 55, 24.
