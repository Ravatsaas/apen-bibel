## Kapittel 13

1 Utsagn om Babel, som Jesaja, Amos' sønn, mottok i et syn.
2 Reis et banner på et bart fjell, rop høyt til dem, vink med hånden at de kan dra inn gjennom voldsherrenes porter!
3 Jeg har opbudt mine innvidde menn og kalt mine helter til å tjene min vrede, mine stolte, jublende skarer.
4 Hør! Bulder på fjellene som av et stort folk! Hør! Brak av kongeriker, av sammenstrømmende folkeslag! Herren, hærskarenes Gud, mønstrer sin krigshær.
5 De kommer fra et land langt borte, fra himmelens ende, Herren og hans vredes redskaper, for å ødelegge hele jorden.
6 Skrik og jamre dere! For Herrens dag er nær; den kommer som en ødeleggelse fra den Allmektige.
7 Derfor blir alle hender slappe og hvert menneskehjerte smelter.
8 Og de forferdes; veer og smerter griper dem, som den fødende kvinne vrir de seg; fulle av redsel ser de på hverandre, deres ansikter blusser som flammer.
9 Se, Herrens dag kommer, fryktelig og full av harme og brennende vrede, for å gjøre jorden til en ørk og utslette dens syndere;
10 for himmelens stjerner og dens strålende stjernebilleder skal ikke la sitt lys skinne; solen er mørk når den går opp, og månen skinner ikke.
11 Jeg vil hjemsøke jorden for dens ondskap og de ugudelige for deres misgjerning, og jeg vil gjøre ende på de overmodiges stolthet og kue voldsmenns tross.
12 Jeg vil gjøre folk sjeldnere enn fint gull og mennesker sjeldnere enn gull fra Ofir.
13 Derfor vil jeg ryste himmelen, og jorden skal beve og fare opp fra sitt sted ved Herrens, hærskarenes Guds harme og på hans brennende vredes dag.
14 Og det skal skje: Som et jaget rådyr, slik som får som ingen samler, skal de vende seg, hver til sitt folk, og flykte hver til sitt land.
15 Hver den som treffes, skal gjennembores, og hver den som gripes, skal falle for sverdet.
16 Deres små barn skal knuses for deres øyne; deres hus skal plyndres, og deres kvinner skjendes.
17 Se, jeg egger mot dem mederne, som ikke akter sølv og ikke har lyst til gull,
18 og deres buer feller guttene; over fosteret i mors liv forbarmer de seg ikke, med barn har deres øye ingen medynk.
19 Og med Babel, rikenes smykke, kaldeernes stolte pryd, skal det gå som da Gud omstyrtet Sodoma og Gomorra.
20 Det skal aldri mere reise seg igjen, og ingen skal bo der fra slekt til slekt; ingen araber skal slå opp sitt telt der, og ingen hyrde la sin hjord hvile der.
21 Men ørkenens dyr skal hvile der, og dets hus skal være fulle av ugler, og strutser skal bo der, og raggete troll hoppe omkring der.
22 Og ville hunder skal tute i dets forlatte borger, og sjakaler i vellystens slotter. Snart kommer dets tid, og dets dager skal ikke forlenges.
