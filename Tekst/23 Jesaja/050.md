## Kapittel 50

1 Så sier Herren: Hvor er deres mors skilsmissebrev, som jeg har jaget henne bort med? Eller hvem av dem som har noe å kreve av meg, har jeg solgt dere til? Nei, for deres misgjerningers skyld er dere blitt solgt, og for deres overtredelsers skyld er deres mor blitt jaget bort.
2 Hvorfor var det ingen til stede da jeg kom? Hvorfor var det ingen som svarte da jeg ropte? Er min hånd for kort til å forløse, eller er det ingen kraft hos meg til å frelse? Se, ved min trusel tørker jeg ut havet, gjør jeg elver til en ørk, så fiskene i dem stinker, fordi der intet vann er, og dør av tørst;
3 jeg klær himmelen i sort og innhyller den i sørgedrakt.
4 Herren, Israels Gud, har gitt meg en disippeltunge, så jeg skal kunne kvege den trette med mitt ord; han vekker mitt øre hver morgen, han vekker det for at jeg skal høre som disipler hører.
5 Herren, Israels Gud, har åpnet mitt øre, og jeg var ikke gjenstridig, jeg vek ikke tilbake.
6 Min rygg befalte jeg fram til dem som slo, og mine kinner til dem som rykket meg i skjegget; mitt ansikt skjulte jeg ikke for hån og spytt.
7 Men Herren, Israels Gud, vil hjelpe meg; derfor blir jeg ikke til skamme, derfor har jeg gjort mitt ansikt hårdt som stein, og jeg vet at jeg ikke skal bli skuffet.
8 Han er nær, han som hjelper meg til min rett; hvem vil stride mot meg? La oss stå fram sammen! Hvem er min motpart? La ham komme hit til meg!
9 Se, Herren, Israels Gud, vil hjelpe meg; hvem er den som vil domfelle meg? Se, de skal alle sammen eldes som et klædebon; møll skal fortære dem.
10 Hvem blant dere frykter Herren og hører på hans tjeners røst? Når han vandrer i mørke, og intet lys skinner for ham, skal han sette sin lit til Herrens navn og stole på sin Gud!
11 Se, alle dere som tenner ild, som væbner dere med brannpiler, gå selv inn i flammen av deres ild og blant de brannpiler dere har tent! - Fra min hånd skal dette times dere; i pine skal dere komme til å ligge.
