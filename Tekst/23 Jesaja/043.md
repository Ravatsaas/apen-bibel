## Kapittel 43

1 Og nå, så sier Herren, som skapte deg, Jakob, og som dannet deg, Israel: Frykt ikke! Jeg har gjenløst deg, kalt deg ved navn, du er min.
2 Når du går gjennom vann, så er jeg med deg, og gjennom elver, så skal de ikke overskylle deg; når du går gjennom ild, skal du ikke svies, og flammen skal ikke brenne deg;
3 for jeg er Herren din Gud, Israels Hellige, din frelser; jeg gir Egypt til løsepenger for deg, Etiopia og Seba gir jeg i ditt sted.
4 Fordi du er dyrebar i mine øyne, fordi du er aktet høyt og jeg elsker deg, så gir jeg mennesker i ditt sted og folkeslag i stedet for ditt liv.
5 Frykt ikke! Jeg er med deg. Fra Østen vil jeg la din ætt komme, og fra Vesten vil jeg samle deg.
6 Jeg vil si til Norden: Gi dem hit, og til Syden: Hold dem ikke tilbake, la mine sønner komme fra det fjerne og mine døtre fra jordens ende,
7 hver den som nevnes med mitt navn, og som jeg har skapt til min ære, som jeg har dannet og gjort.
8 For fram et blindt folk som dog har øyne, og døve som dog har ører!
9 La alle hedningefolk samle seg, alle folkeferd komme sammen! Hvem blant dem* er det som kunngjør slikt**? La dem si oss hva de tidligere har spådd***! La dem stille sine vitner, så de kan få rett, la dem høre og si: Det er sannhet! / {* avgudene.} / {** JES 43, 5 fg.} / {*** JES 41, 22.}
10 Dere er mine vitner, sier Herren, og min tjener, som jeg har utvalgt, for at dere skal kjenne og tro meg og forstå at jeg er Gud*; før meg er ingen gud blitt til, og etter meg skal det ingen komme. / {* 5MO 32, 39.}

11 Jeg, jeg er Herren, og foruten meg er det ingen frelser.
12 Jeg har forkynt det og frelst, jeg har kunngjort det, og der var ingen fremmed gud blant dere. Dere er mine vitner, sier Herren, og jeg er Gud.
13 Endog fra dag ble til, er jeg det, og det er ingen som redder av min hånd; jeg gjør en gjerning, og hvem gjør den ugjort?
14 Så sier Herren, deres gjenløser, Israels Hellige: For deres skyld sender jeg bud til Babel og lar dem alle sammen flykte nedover elven, jeg lar kaldeerne flykte på de skip som var deres lyst.
15 Jeg er Herren, deres Hellige, Israels skaper, deres konge.
16 Så sier Herren, som gjorde vei i havet og sti i mektige vann,
17 som lot vogner og hester, hær og krigsmakt dra ut - alle sammen ligger de der, de står ikke opp, de er slukket, som en tande sluknet de - :
18 Kom ikke i hu de forrige ting, akt ikke på fortiden!
19 Se, jeg gjør noe nytt, nå skal det spire fram; skal dere ikke oppleve det? Ja, jeg vil gjøre vei i ørkenen, strømmer i ødemarken.
20 Markens ville dyr, sjakaler og strutser, skal ære meg fordi jeg gir vann i ørkenen, strømmer i ødemarken, så mitt folk, mine utvalgte, kan drikke.
21 Det folk jeg har dannet meg, skal forkynne min pris.
22 Men meg har du ikke påkalt; Jakob, så du gjorde deg strev for meg, Israel!
23 Du har ikke gitt meg dine brennoffers sauer og ikke æret meg med dine slaktoffer; jeg har ikke trettet deg med matoffer og ikke voldt deg strev med virak.
24 Du har ikke kjøpt meg Kalmus* for sølv og ikke mettet meg med dine slaktoffers fedme; du har bare trettet meg med dine synder, voldt meg strev med dine misgjerninger. / {* 2MO 30, 23.}
25 Jeg, jeg er den som utsletter dine misgjerninger for min skyld, og dine synder kommer jeg ikke i hu.
26 Minn meg*, la oss gå i rette med hverandre! Fortell du, så du kan få rett! / {* om det du har gjort for meg.}
27 Din første far syndet, og dine talsmenn falt fra meg;
28 så vanhelliget jeg de hellige høvdinger og overgav Jakob til bann og Israel til spott.
