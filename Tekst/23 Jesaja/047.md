## Kapittel 47

1 Stig ned og sett deg i støvet, du jomfru, Babels datter! Sett deg på jorden uten trone, du kaldeernes datter! For de skal ikke mere kalle deg den fine og kjælne.
2 Ta fatt på kvernen og mal mel, slå opp ditt slør, løft slepet opp, gjør benet bart, vad over elver!
3 Din blusel skal bli avdekket, og din skam bli sett; hevn vil jeg ta og ikke spare noe menneske.
4 Vår gjenløser - hans navn er Herren, hærskarenes Gud, Israels Hellige.
5 Sitt taus og gå inn i mørket, du kaldeernes datter! For de skal ikke mere kalle deg rikenes dronning.
6 Jeg var vred på mitt folk, vanhelliget min arv og gav dem i din hånd, du viste dem ikke barmhjertighet, endog på oldingen lot du ditt åk tynge hårdt.
7 Og du sa: Til evig tid skal jeg være dronning, så du ikke la deg dette[^1] på hjerte og ikke tenkte på hva enden på det skulle bli.
8 Så hør nå dette, du som lever i dine lyster, som sitter så trygg, du som sier i ditt hjerte: Jeg og ingen annen! Jeg skal ikke sitte som enke og ikke vite hva det er å være barnløs!
9 Men begge disse ting skal komme over deg i et øyeblikk, på en dag, både barnløshet og enkestand; i fullt mål kommer de over deg tross dine mangfoldige trolldomskunster, tross dine mange besvergelser.
10 Du stolte på din ondskap, du sa: Det er ingen som ser meg. Din visdom og din kunnskap har forført deg, så du sa i ditt hjerte: Jeg og ingen annen!
11 Så skal det da komme over deg en ulykke som du ikke kan mane bort, og en ødeleggelse skal ramme deg, som du ikke skal makte å avvende ved noe sonoffer, og en undergang som du ikke vet om, skal komme brått over deg.
12 Stå fram med dine besvergelser og med dine mangfoldige trolldomskunster, som du har gjort deg strev med fra din ungdom av! Kanskje du kunne hjelpe deg med dem, kanskje du kunne skremme ulykken bort.
13 Du har trettet deg ut med dine mange råd; la dem stå fram og frelse deg, de som har inndelt himmelen, stjernekikkerne, de som hver måned kunngjør de ting som skal komme over deg!
14 Se, de er som halm, ilden brenner dem opp, de kan ikke redde sitt eget liv fra flammens makt; det er ingen glør å varme seg ved, ingen ild å sitte omkring.
15 Slik går det for deg med dem som du har strevet for; de som drev handel med deg fra din ungdom av, de farer hit og dit, hver til sin kant; det er ingen som frelser deg.

[^1]:  JES 47, 6.
