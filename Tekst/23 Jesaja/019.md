## Kapittel 19

1 Utsagn om Egypt. Se, Herren farer fram på en lett sky og kommer til Egypt, og Egypts avguder bever for hans åsyn, og egypternes hjerter smelter i deres indre.
2 Og jeg vil egge egypter mot egypter, så de skal stride hver mot sin bror og hver mot sin neste, by mot by, rike mot rike.
3 Og egypternes ånd skal svikte i deres indre, og deres råd vil jeg gjøre til intet; de skal søke til sine avguder og trollmenn og dødningemanere og sannsigere.
4 Jeg vil overgi Egypt i en hård herres hånd, og en streng konge skal herske over dem, sier Herren, Israels Gud, hærskarenes Gud.
5 Og vannet i havet* blir borte, og elven blir tørr, aldeles uttørret, / {* den overstrømmende Nilflod.}
6 og elvene stinker, Egypts strømmer minker og blir tørre; rør og siv visner;
7 engene ved strømmen, ved strømmens bredd, og alt akerland ved strømmen tørker bort, spredes av vinden og er ikke mere.
8 Fiskerne klager, og alle de som kaster krok i strømmen, sørger, og de som setter garn i vannet, er motløse,
9 og de som arbeider med heklet lin, blir til skamme, og de som vever fint hvitt tøy.
10 Landets grunnpiller er knust; alle de som arbeider for lønn, er sorgfulle i hu.
11 Bare dårer er Soans høvdinger; de viseste blant Faraos rådgivere gir uforstandige råd. Hvordan kan dere si til Farao: Jeg er en ætling av vismenn, en ætling av fortidens konger?
12 Hvor er de da dine vismenn, at de kunne forkynne deg, at de kunne forstå hva råd Herren, hærskarenes Gud, har tatt om Egypt?
13 Soans høvdinger er blitt dårer, Nofs høvdinger er blitt narret, og overhodene for stammene har ført Egypt vill.
14 Herren har utøst i deres indre en svimmelhets-ånd, og de har ført Egypt vill i all dets gjerning, som en drukken mann forvillet tumler om i sitt spy.
15 Og ikke skal noen gjerning lykkes for Egypt, enten det så er hode eller hale, palmegren eller siv som gjør den.
16 På den tid skal Egypt være som kvinner; det skal forferdes og frykte for Herrens, hærskarenes Guds løftede hånd, som han svinger imot det.
17 Og Juda land skal være en redsel for Egypt; så ofte noen nevner det for dem, skal de skjelve for det råd som Herren, hærskarenes Gud, tar mot det.
18 På den tid skal det være fem byer i Egypt som taler Kana'ans tungemål og sverger Herren, hærskarenes Gud, troskap; en av dem skal kalles Ir-Haheres*. / {* nedbrytningens by.}
19 På den tid skal det være et alter for Herren midt i Egypt, og en støtte for Herren ved dets landemerke.
20 Og det skal være til et tegn og et vidne i Egypt for Herren, hærskarenes Gud; når de roper til Herren over undertrykkerne, skal han sende dem en frelser og stridsmann og fri dem ut.
21 Og Herren skal gi seg til kjenne for Egypt, og egypterne skal kjenne Herren på den tid, og de skal bære fram slaktoffer og matoffer og gjøre løfter til Herren og holde dem.
22 Herren skal slå Egypt, han skal slå, men også lege, og de skal vende om til Herren, og han skal bønnhøre dem og lege dem.
23 På den tid skal det være en ryddet vei fra Egypt til Assyria, og assyrerne skal komme til Egypt, og egypterne til Assyria, og egypterne skal tjene Herren sammen med assyrerne.
24 På den tid skal Israel være den tredje med Egypt og med Assyria, en velsignelse midt på jorden,
25 fordi Herren, hærskarenes Gud, har velsignet det og sagt: Velsignet være mitt folk Egypt og mine henders verk Assyria og min arv Israel!
