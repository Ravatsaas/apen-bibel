## Kapittel 41

1 Ti og hør på meg, dere øyer! Og folkene, la dem iføre seg ny kraft, la dem komme hit og så tale! La oss sammen trede fram for retten!
2 Hvem vakte fra Østen ham* som seieren møter hvor han setter sin fot? Han gir folkeslag i hans vold og lar ham herske over konger, gjør deres sverd til støv, deres bue til strå som føres bort av vinden. / {* Kyros; JES 45, 1.}
3 Han* forfølger dem, drar fram i sikkerhet på en sti hvor han før ikke kom med sine føtter. / {* Kyros.}
4 Hvem utrettet og gjorde dette? - Han som kalte slektene fram fra begynnelsen; jeg, Herren, er den første, og hos de siste er jeg også.
5 Øyene ser det og frykter, jordens ender bever; de rykker fram og kommer.
6 Den ene hjelper den andre, og til sin bror sier han: Vær frimodig!
7 Treskjæreren setter mot i gullsmeden, den som glatter med hammeren, i den som hamrer på ambolten, og han sier om loddingen: Den er god, og han fester billedet med spiker, for at det skal stå støtt.
8 Og du Israel, min tjener, Jakob, som jeg utvalgte, ætling av min venn Abraham!
9 Du som jeg tok ved hånden og hentet fra jordens ender og kalte fra dens ytterste kanter, og til hvem jeg sa: Du er min tjener, jeg har utvalgt deg og ikke forkastet deg!
10 Frykt ikke, for jeg er med deg! Se deg ikke engstelig om, for jeg er din Gud! Jeg styrker deg og hjelper deg og holder deg oppe med min rettferds høyre hånd.
11 Se, de skal bli til spott og skam alle de som harmes på deg; de skal bli til intet og gå til grunne de menn som tretter med deg;
12 du skal søke dem og ikke finne dem, de menn som kives med deg; de skal bli til intet og til ingenting de menn som fører krig mot deg.
13 For jeg er Herren din Gud, som holder deg fast ved din høyre hånd, som sier til deg: Frykt ikke! Jeg hjelper deg.
14 Frykt ikke, Jakob, du usle makk, du Israels lille flokk! Jeg hjelper deg, sier Herren, og din gjenløser er Israels Hellige.
15 Se, jeg gjør deg til en skarp, ny treskevogn med mange tagger; du skal treske fjell og knuse dem, og hauger skal du gjøre til agner.
16 Du skal kaste dem med skovl, og vind skal føre dem bort, og storm skal sprede dem; men du skal fryde deg i Herren, rose deg av Israels Hellige.
17 De elendige og fattige søker etter vann, men det er ikke noe; deres tunge brenner av tørst. Jeg, Herren, jeg vil svare dem; jeg, Israels Gud, jeg vil ikke forlate dem.
18 Jeg vil la elver velle fram på bare hauger og kilder midt i daler; jeg vil gjøre en ørken til en sjø og et tørt land til vannrike kilder;
19 Jeg vil la sedrer, akasier, myrter og oljetrær vokse fram i ørkenen; jeg vil la cypress, lønn og buksbom sammen gro på den øde mark,
20 for at de alle sammen skal se og kjenne og legge seg på hjerte og forstå at Herrens hånd har gjort dette, og Israels Hellige skapt det.
21 Kom hit med deres sak, sier Herren; kom fram med deres bevisgrunner, sier Jakobs konge.
22 La dem* komme fram med dem og kunngjøre for oss hva som skal hende! Kunngjør hva det er dere tidligere har spådd, så vi kan akte på det og lære dets utfall å kjenne! Eller la oss høre de tilkommende ting! / {* avgudene. JES 43, 9; 44, 7.}
23 Kunngjør hva som skal komme heretter, så vi kan vite at dere er guder! Ja, gjør noe godt eller noe ondt, så vi med forundring kan se det alle sammen!
24 Se, dere er intet, og deres gjerning ingenting; en styggedom er den som velger dere.
25 Jeg vakte ham fra Norden, og han kom, fra solens oppgang han som skal påkalle mitt navn; han skal trampe på fyrster som de var leire, lik en pottemaker som elter dynd.
26 Hvem har kunngjort dette fra begynnelsen, så vi kunne vite det, og fra fordums tid, så vi kunne si: Han har rett? Ingen har kunngjort noe, ingen har forkynt noe, og ingen har hørt dere si noe.
27 Jeg er den første som sier til Sion: Se, se, der er de, og som sender Jerusalem et gledesbud.
28 Jeg ser meg om, men der er ingen, og ingen av dem kan gi råd, så jeg kunne spørre dem, og de gi meg svar.
29 Se dem alle! Deres gjerninger er intet, ingenting; deres billeder er vind og tomhet.
