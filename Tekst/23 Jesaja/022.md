## Kapittel 22

1 Utsagn om Syne-dalen*. Hva fattes deg siden alt ditt folk er steget opp på takene? / {* d.e. Jerusalem, hvor profetene skuet syner fra Herren; JES 22, 5.}
2 Du larmfulle, du brusende stad, du jublende by! Dine drepte er ikke drept med sverd og ikke død i krig.
3 Dine høvdinger har alle sammen flyktet bort, uten bue er de fanget; alle som fantes i deg, er fanget, enda de hadde flyktet langt bort.
4 Derfor sier jeg: Se bort fra meg! Jeg må gråte bittert. Treng ikke inn på meg for å trøste meg over mitt folks undergang!
5 For en dag med forferdelse og nedtramping og forvirring holder Herren, Israels Gud, hærskarenes Gud, i Syne-dalen*; murer brytes ned, og skrik lyder opp imot fjellet. / {* JES 22, 1.}
6 Elam* bærer kogger, drar fram med stridsmenn på vogner og med ryttere, og Kir** har tatt dekket av sitt skjold. / {* JES 21, 2.} / {** 2KG 16, 9.}
7 Dine herligste daler fylles med vogner, og rytterne stiller seg opp imot portene.
8 Så tar Herren dekket bort fra Juda, og du ser deg på den dag om etter rustningene i skoghuset*, / {* 1KG 7, 2 fg.}
9 og dere ser at Davids stad har mange revner, og dere samler vannet i den nedre dam,
10 og dere teller Jerusalems hus, og dere river husene ned for å styrke muren,
11 og dere gjør en grav mellom begge murene for vannet fra den gamle dam; men dere ser ikke opp til ham som gjorde dette*, og ham som uttenkte det for lang tid siden, ser dere ikke. / {* det som rammer Jerusalem. 2KG 19, 25. JES 37, 26.}
12 Herren, Israels Gud, hærskarenes Gud, kaller dere den dag til gråt og veklage og til å rake hodet og binde sekk om dere.
13 Men se, der er fryd og glede; de slakter okser, de slakter sauer, de spiser kjøtt og drikker vin; [de sier:] La oss spise og drikke, for imorgen dør vi!
14 Men i mine ører lyder Herrens, hærskarenes Guds åpenbaring: Sannelig, denne misgjerning skal dere ikke få utsonet så lenge dere lever, sier Herren, Israels Gud, hærskarenes Gud.
15 Så sier Herren, Israels Gud, hærskarenes Gud: Gå inn til denne overhovmester Sebna, han som står for huset, og si:
16 Hva har du her, og hvem har du her, siden du her har hugget deg ut en grav, du som hugger deg ut en grav i høyden, huler deg ut en bolig i berget?
17 Se, Herren skal slynge deg, ja slynge deg bort, mann! Han skal rulle deg sammen,
18 han skal nøste deg til et nøste og kaste deg som en ball bort til et vidtstrakt land; dit skal du, og der skal du dø, og dit skal dine herlige vogner, du skamflekk for din herres hus!
19 Jeg vil støte deg bort fra din post, og fra din plass skal du bli kastet ned.
20 Og på den dag vil jeg kalle min tjener Eljakim, Hilkias' sønn,
21 og jeg vil kle ham i din kjortel og binde ditt belte om ham og gi din makt i hans hånd, og han skal være en far for Jerusalems innbyggere og for Judas hus.
22 Og jeg vil legge nøklen til Davids hus på hans skulder, og han skal lukke opp, og ingen lukke til, og lukke til, og ingen lukke opp.
23 Og jeg vil feste ham som en nagle på et sikkert sted, og han skal bli et æressete for sin fars hus.
24 Og de skal henge på ham hele tyngden av hans fars hus, de edle og de ville skudd, alle småkarene, både fatene og alle krukkene*. / {* d.e. hele hans ætt.}
25 På den dag, sier Herren, hærskarenes Gud, skal den nagle som var festet på et sikkert sted, løsne; den skal hugges av og falle ned, og den byrde som hang på den, skal ødelegges; for Herren har talt.
