## Kapittel 60

1 Stå opp, bli lys! For ditt lys kommer, og Herrens herlighet går opp over deg.
2 Se, mørke dekker jorden, og mulm folkene, men over deg skal Herren opgå, og over deg skal hans herlighet åpenbare seg,
3 og folkeslag skal søke til ditt lys, og konger til den glans som er gått opp over deg.
4 Løft dine øyne og se deg omkring! De samler seg alle sammen, de kommer til deg; dine sønner skal komme fra det fjerne, og dine døtre skal bæres på armen.
5 Da skal du se det og stråle av glede, og ditt hjerte skal banke og utvide seg; for havets rikdom skal vende seg til deg, folkenes gods skal komme til deg.
6 Et mylder av kameler skal dekke deg, Midians og Efas kamelføll; alle sammen skal de komme fra Sjeba; gull og virak skal de føre til deg, og Herrens pris skal de forkynne.
7 Alle Kedars* sauer skal samles til deg, Nebajots værer skal tjene deg; til mitt velbehag skal de ofres på mitt alter, og min herlighets hus vil jeg herliggjøre. / {* SLM 120, 5.}
8 Hvem er disse som kommer flyvende som skyer, som duer til sine dueslag?
9 For på meg skal øyene vente, og fremst seiler Tarsis-skipene og fører dine barn hit fra det fjerne, deres sølv og gull kommer med dem - for Herrens, din Guds navns skyld, for Israels Helliges skyld, for han herliggjør deg.
10 Og fremmede skal bygge dine murer, og deres konger skal tjene deg; i min harme har jeg slått deg, men i min nåde har jeg forbarmet meg over deg.
11 Og dine porter skal holdes åpne all tid, hverken dag eller natt skal de lukkes, så folkenes gods kan føres inn til deg, og deres konger føres med som fanger.
12 For det folk og det rike som ikke vil tjene deg, skal gå til grunne, og hedningene skal bli aldeles ødelagt.
13 Libanons herlighet skal komme til deg, både cypress og lønn og buksbom, for å pryde det sted der min helligdom er, og det sted hvor mine føtter står, vil jeg herliggjøre.
14 Og barna til dem som har plaget deg, skal komme bøyede til deg, og alle de som har foraktet deg, skal kaste seg ned for dine føtter, og de skal kalle deg Herrens stad, Israels Helliges Sion.
15 I stedet for at du var forlatt og hatet, så det ikke var noen som dro igjennom deg, vil jeg gjøre deg til en evig herlighet, en fryd for slekt etter slekt.
16 Og du skal die hedningefolks melk, ja, kongers bryst skal du die, og du skal kjenne at jeg, Herren, er din frelser, og Jakobs Veldige din gjenløser.
17 I stedet for kobber vil jeg gi gull, i stedet for jern vil jeg gi sølv, i stedet for tre kobber og i stedet for stein jern, og jeg vil gjøre fred til din øvrighet og rettferdighet til din styrer.
18 Det skal ikke mere høres om vold i ditt land, ikke om hærfang og ødeleggelse innen dine landemerker, og du skal kalle frelsen dine murer og lovsangen dine porter.
19 Solen skal ikke mere være ditt lys om dagen, og månen skal ikke skinne og lyse for deg; men Herren skal være et evig lys for deg, og din Gud skal være din herlighet.
20 Din sol skal ikke mere gå ned, og din måne ikke miste sitt skinn; for Herren skal være et evig lys for deg, og din sorgs dager skal være til ende.
21 Og ditt folk - de er alle sammen rettferdige; til evig tid skal de eie landet; de er jo en kvist som jeg har plantet, et verk av mine hender til min ære.
22 Den minste skal bli til tusen, og den ringeste til et veldig folk; jeg, Herren, jeg vil la det skje hastig, i sin tid.
