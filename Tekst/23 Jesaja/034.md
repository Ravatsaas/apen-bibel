## Kapittel 34

1 Kom hit, dere hedningefolk, og hør, og dere folkeslag, gi akt! Jorden høre og det som fyller den, jorderike og alt som gror der!
2 For Herrens vrede er over alle hedningefolkene, og hans harme over all deres hær; han slår dem med bann, overgir dem til å slaktes ned.
3 Og de som blir drept, skal slenges bort, og stanken av deres døde kropper skal stige opp, og fjellene skal flyte av deres blod.
4 Og hele himmelens hær skal smuldre bort, og himmelen rulles sammen som en bokrull, og all dens hær skal visne og falle ned, som bladet faller av vintreet og det visne løv av fikentreet.
5 For mitt sverd er blitt drukkent[^1] i himmelen; se, det skal fare ned over Edom til dom, over det folk jeg har slått med bann.
6 Herrens sverd er fullt av blod, gjødd med fett, med blod av lam og bukker, med nyrefett av værer; for en offerslakting holder Herren i Bosra og en stor slakting i Edoms land.
7 Og villokser skal styrte sammen med dem, og stuter sammen med sterke okser, og deres land skal bli drukkent av blod, og deres jord gjødd med fett;
8 for fra Herren kommer en hevnens dag, et gjengjeldelsens år for Sions sak.
9 Og Edoms bekker skal bli til bek, og dets jord til svovel; dets land skal bli til brennende bek.
10 Hverken natt eller dag skal det slukne, til evig tid skal røyken av det stige opp; fra slekt til slekt skal det ligge øde, aldri i evighet drar noen igjennom det.
11 Pelikan og pinnsvin skal eie det, og hubro og ravn skal bo i det, og han skal utspenne over det ødeleggelsens målesnor og tilintetgjørelsens lodd.
12 Det er ingen fornemme der, som kan utrope noen til konge, og med alle dets fyrster er det forbi.
13 Torner skal skyte opp i dets palasser, nesler og tistler i dets festninger, og det skal være en bolig for sjakaler, et sted for strutser.
14 Ville hunder og andre ørkendyr skal møtes der, og raggete troll skal rope til hverandre; ja, der slår Lilit[^2] seg til ro og finner seg et hvilested.
15 Der bygger pilormen rede og legger egg og klekker ut unger og samler dem i sin skygge; ja, der samler gribbene seg sammen.
16 Se etter i Herrens bok og les! Ikke ett av disse dyr skal mangle, det ene skal ikke savne det annet; for hans munn befaler det, og hans Ånd samler dem,
17 og han kaster lodd for dem, og hans hånd tildeler dem det[^3] med målesnor; til evig tid skal de eie det, fra slekt til slekt skal de bo i det.

[^1]:  av Guds vrede.
[^2]:  en ond ånd. MTT 12, 43. ÅPE 18, 2.
[^3]:  Edoms land.
