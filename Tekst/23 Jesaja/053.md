## Kapittel 53

1 Hvem trodde det budskap vi hørte? Og for hvem ble Herrens arm åpenbart?
2 Han[^1] skjøt opp som en kvist for hans åsyn og som et rotskudd av tørr jord; han hadde ingen skikkelse og ingen herlighet, og vi så ham, men han hadde ikke et utseende så vi kunne ha vår lyst i ham.
3 Foraktet var han og forlatt av mennesker, en mann full av piner og vel kjent med sykdom[^2]; han var som en som folk skjuler sitt åsyn for, foraktet, og vi aktet ham for intet.
4 Sannelig, våre sykdommer har han tatt på seg, og våre piner har han båret; men vi aktet ham for plaget, slått av Gud og gjort elendig.
5 Men han er såret for våre overtredelser, knust for våre misgjerninger; straffen lå på ham, for at vi skulle ha fred, og ved hans sår har vi fått legedom.
6 Vi fór alle vill som sauer, vi vendte oss hver til sin vei; men Herren lot våres alles misgjerninger ramme ham.
7 Han ble mishandlet, enda han var elendig, og han åpnet ikke munnen, lik et lam som føres bort for å slaktes, og lik en sau som tier når de klipper det åpnet han ikke munnen.
8 Ved trengsel og ved dom ble han rykket bort; men hvem tenkte i hans tid at når han ble utryddet av de levendes land, så var det for mitt folks misgjernings skyld plagen traff ham?
9 De gav ham hans grav blant ugudelige, men hos en rik var han i sin død, fordi han ingen urett hadde gjort, og det ikke var svik i hans munn.
10 Men det behaget Herren å knuse ham, han slo ham med sykdom; når hans sjel bar fram skyldofferet, skulle han se avkom og leve lenge, og Herrens vilje skulle ha fremgang ved hans hånd.
11 Fordi hans sjel har hatt strev, skal han se det[^3] og mettes; derved at de kjenner ham, skal den rettferdige, min tjener, rettferdiggjøre de mange, og deres misgjerninger skal han bære.
12 Derfor vil jeg gi ham de mange til del, og sterke skal han få til bytte, fordi han uttømte sin sjel[^4] til døden og ble regnet blant overtredere, han som dog bar manges synd, og han ba for overtrederne.

[^1]:  JES 52, 13. 11, 1. 10; 52, 14.
[^2]:  d.e. lidelse; JES 49, 7; 50, 6. SLM 22, 7. MRK 9, 12. JOH 7, 47. 48.
[^3]:  at Herrens vilje har fremgang ved ham. JES 53, 4. 5. RMR 4, 25; 5, 19.
[^4]:  i og med sitt blod; 3MO 17, 11. JOH 17, 2. 6. SLM 68, 19. MRK 15, 28. LUK 22, 37; 23, 34.
