## Kapittel 31

1 Ve dem som farer ned til Egypt etter hjelp og setter sin lit til hester og stoler på vogner fordi de er mange, og på hestfolk fordi de er så tallrike, men ikke vender sine øyne til Israels Hellige og ikke søker Herren!
2 Men også han er vis, han lar ulykke komme, og sine ord tar han ikke tilbake; men han reiser seg mot de ondes hus og mot deres hjelp som gjør urett.
3 Og egypterne er mennesker og ikke Gud, og deres hester er kjøtt og ikke ånd, og Herren skal rekke ut sin hånd, og hjelperen skal snuble, og den hjulpne falle, og de skal omkomme alle sammen.
4 For så sa Herren til meg: Slik som en løve, en ungløve, knurrer over sitt rov, om en hel flokk hyrder kalles sammen mot den, og ikke skremmes av deres skrik og ikke blir redd for den støy de gjør, slik skal Herren, hærskarenes Gud, fare ned for å stride mot Sions berg og mot Jerusalem-haugen.
5 Som fuglene breder ut sine vinger, slik skal Herren, hærskarenes Gud, verne Jerusalem, verne og frelse, gå forbi[^1] og redde.
6 Vend om til ham som dere er falt fra så dypt, dere Israels barn!
7 For på den tid skal hver av dere forkaste sine sølvguder og gullguder, som deres hender har gjort dere til å synde med.
8 Og Assur skal falle for et sverd som ikke er en manns, og et sverd som ikke er et menneskes, skal fortære ham, og han skal rømme for sverdet, og hans unge menn skal bli slaver.
9 Og hans klippe[^2] skal rømme i redsel, og hans fyrster skal skremmes bort fra sitt banner, sier Herren, han som har sin ild i Sion og sin ovn i Jerusalem.

[^1]:  som i Egypt; 2MO 12, 13. 23.
[^2]:  Assyrias mektige konge; 2KG 19, 36 fg.
