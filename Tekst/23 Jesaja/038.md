## Kapittel 38

1 Ved den tid ble Hiskia dødssyk; da kom profeten Jesaja, Amos' sønn, inn til ham og sa til ham: Så sier Herren: Beskikk ditt hus! For du skal dø og ikke leve lenger.
2 Da vendte Hiskia sitt ansikt mot veggen og bad til Herren
3 og sa: Akk, Herre! kom dog i hu at jeg har vandret for ditt åsyn i trofasthet og med helt hjerte og gjort hva godt er i dine øyne! Og Hiskia gråt høyt.
4 Da kom Herrens ord til Jesaja, og det lød så:
5 Gå og si til Hiskia: Så sier Herren, din far Davids Gud: Jeg har hørt din bønn, jeg har sett dine tårer; se, jeg legger femten år til din alder.
6 Og jeg vil redde deg og denne by av assyrerkongens hånd, og jeg vil verne denne by.
7 Og dette skal du ha til tegn fra Herren på at Herren vil holde det han nå har lovt:
8 Se, jeg lar solskivens skygge, som er gått ned med solen på Ahas' solskive, gå ti streker tilbake. Og solen gikk tilbake ti av de streker den var gått ned.
9 En sang, skrevet av Judas konge Hiskia da han hadde vært syk, men hadde kommet seg av sin sykdom:
10 Jeg sa: I mine rolige dager må jeg gå bort gjennom dødsrikets porter; jeg må bøte med resten av mine år.
11 Jeg sa: Jeg skal ikke se Herren, Herren i de levendes land jeg skal ikke skue mennesker mere blant dem som bor i det stille.
12 Min bolig blir rykket opp og ført bort fra meg som en hyrdes telt; jeg har rullet mitt liv sammen lik en vever, fra trådendene skjærer han* meg av; fra dag til natt gjør du det av med meg. / {* Gud.}
13 Jeg fikk min sjel til å være stille inntil morgenen; som en løve knuser han alle mine ben; fra dag til natt gjør du det av med meg.
14 Som en svale, som en trane, slik klynket jeg, jeg kurret som en due; matte så mine øyne mot det høye: Herre! Jeg er redd, gå i borgen for meg!
15 Hva skal jeg si? Han har både sagt meg det, og han har gjort det*; stille vil jeg vandre alle mine år etter min sjels bitre smerte. / {* JES 38, 4 fg.}
16 Herre! Ved dem* lever mennesket, og ved dem blir alt min ånds liv oppholdt; så gjør meg frisk og la meg leve! / {* ved dine ord; 5MO 8, 3. MTT 4, 4.}
17 Se, til fred ble meg det bitre, ja det bitre, og kjærlig dro du min sjel opp av tilintetgjørelsens grav; for du kastet alle mine synder bak din rygg.
18 For ikke priser dødsriket deg, ikke lover døden deg; ikke venter de som farer ned i graven, på din trofasthet.
19 De levende, de levende, de priser deg, som jeg idag; en far lærer sine barn om din trofasthet.
20 Herren er rede til å frelse meg, og på mine strengeleker vil vi spille alle vårt livs dager i Herrens hus.
21 Jesaja sa at de skulle hente en fikenkake og legge den som plaster på bylden, så han kunne bli frisk igjen.
22 Hiskia sa*: Hva skal jeg ha til tegn på at jeg skal gå opp til Herrens hus? / {* da han hadde hørt det som er sagt i JES 38, 6, men før han hadde hørt det som er sagt i JES 38, 7.}
