## Kapittel 55

1 Nå vel, alle dere som tørster, kom til vannene, og dere som ingen penger har! Kom, kjøp og et, ja kom, kjøp uten penger og uten betaling vin og melk!
2 Hvorfor veier dere ut penger for det som ikke er brød, og deres fortjeneste for det som ikke kan mette? Hør på meg! Så skal dere spise det gode, og deres sjel glede seg ved de fete retter.
3 Bøy øret deres hit og kom til meg! Hør! Så skal sjelen deres leve; og jeg vil opprette en evig pakt med dere, og gi dere den samme rike nåden som David fikk[^1].
4 Se, til et vitne for folkeslag har jeg satt ham[^2], til en fyrste og en hersker over folkeslag.
5 Se, folk du ikke kjenner, skal du kalle, og hedningefolk som ikke kjenner deg, skal løpe til deg, for Herrens, din Guds skyld og for Israels Helliges skyld; for han herliggjør deg.
6 Søk Herren mens han finnes, kall på ham den stund han er nær!
7 Den ugudelige forlate sin vei og den urettferdige sine tanker og omvende seg til Herren, så skal han forbarme seg over ham, og til vår Gud, for han skal rikelig tilgi.
8 For mine tanker er ikke deres tanker, og deres veier er ikke mine veier, sier Herren;
9 som himmelen er høyere enn jorden, slik er mine veier høyere enn deres veier, og mine tanker høyere enn deres tanker.
10 For slik som regnet og snøen faller ned fra himmelen og ikke vender tilbake dit, men vanner jorden og får den til å bære og gro og gir såmannen sæd og den etende brød,
11 slik skal mitt ord være, som går ut av min munn; det skal ikke vende tomt tilbake til meg, men det skal gjøre det jeg vil, og lykkelig utføre det som jeg sender det til.
12 For med glede skal dere dra ut, og i fred skal dere føres fram; fjellene og haugene skal bryte ut i fryderop for deres åsyn, og alle markens trær skal klappe i hendene.
13 I stedet for tornebusker skal det vokse opp cypresser, i stedet for tistler skal det vokse opp myrter, og det skal være til et navn for Herren, til et evig tegn, som ikke skal bli utslettet.

[^1]: 2 Sam 7:12 fg. 1. Kong 8:25. Slm 89:4 fg. 50. Apgj 2:30; 13:34.
[^2]: I Messias. Åp 1:5; 3:14. Sal 2:8; 72:8 fg.