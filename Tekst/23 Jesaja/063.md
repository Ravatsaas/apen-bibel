## Kapittel 63

1 Hvem er han som kommer fra Edom, i røde klær fra Bosra, så prektig i sin kledning, kneisende i sin store kraft? - Det er jeg, jeg som taler rettferdighet, som er mektig til å frelse.
2 Hvorfor er din kledning så rød, og dine klær lik hans som treder vinpersen?
3 Persekaret har jeg trådt, jeg alene, og av folkene var ingen med meg: så trådte jeg på dem i min vrede og trampet dem sønder i min harme; da sprøytet deres blod på mine klær, og hele min kledning fikk jeg tilsølt.
4 For hevnens dag var i mitt hjerte, og mitt gjenløsnings-år var kommet;
5 og jeg så meg om, men det var ingen som hjalp; jeg undret meg, men det var ingen som støttet meg; da hjalp min arm meg, og min harme støttet meg,
6 og jeg trådte ned folkeslag i min vrede og gjorde dem drukne* i min harme, og jeg lot deres blod rinne ned på jorden. / {* JES 19, 14; 24, 20. JER 48, 26.}
7 Herrens miskunnhet vil jeg forkynne, Herrens pris etter alt det Herren har gjort mot oss, og hans store godhet mot Israels hus, fordi han gjorde imot dem etter sin barmhjertighet og etter sin store miskunnhet.
8 Han sa: Ja, de er mitt folk, de er barn som ikke vil svike. Og han ble en frelser for dem.
9 I all deres trengsel var det ingen trengsel, og hans åsyns engel frelste dem; i sin kjærlighet og sin store mildhet gjenløste han dem, og han tok dem opp og bar dem alle den gamle tids dager.
10 Men de, de var gjenstridige og gjorde hans Hellige Ånd sorg; da skiftet han hu og ble deres fiende, han selv stred imot dem.
11 Da tenkte hans folk på de gamle dager, på Moses: Hvor er han som førte dem opp av havet med sin flokks hyrde? Hvor er han som gav sin Hellige Ånd midt iblant dem,
12 han som lot sin herlige arm gå fram ved Moses' høyre side, som kløvde vannene for deres åsyn for å gjøre seg et evig navn,
13 han som førte dem gjennom dypene som en hest gjennom ørkenen, så de ikke snublet?
14 Slik som feet som går ned i dalen, førte Herrens Ånd dem til hvile; slik ledet du ditt folk for å gjøre deg et herlig navn.
15 Sku ned fra himmelen og se, fra din hellige og herlige bolig! Hvor er din nidkjærhet og ditt velde? Ditt hjertes medynk og din miskunnhet holder seg tilbake fra meg.
16 For du er vår far; Abraham vet jo ikke om oss, og Israel kjenner oss ikke; du Herre er vår far, vår gjenløser fra eldgammel tid er ditt navn.
17 Hvorfor lar du oss fare vill fra dine veier, Herre? Hvorfor forherder du vårt hjerte, så det ikke frykter deg? Vend om for dine tjeneres skyld, for de stammers skyld som er din arv!
18 En liten stund har ditt hellige folk hatt landet i eie; våre motstandere har trådt ned din helligdom.
19 Vi er blitt som de du aldri har hersket over, som de ditt navn ikke har vært nevnt over.
