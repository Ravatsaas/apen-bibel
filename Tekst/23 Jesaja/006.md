## Kapittel 6

1 I det år kong Ussia døde, så jeg Herren sitte på en høy, høy trone, og slepet av hans kåpe oppfylte templet.
2 Serafer sto omkring ham. Seks vinger hadde hver; med to dekket han sitt åsyn, med to dekket han sine føtter, og med to fløy han.
3 Og den ene ropte til den andre og sa: Hellig, hellig, hellig er Herren, hærskarenes Gud; all jorden er full av hans herlighet.
4 Og tresklenes poster bevet ved de ropendes røst, og huset ble fylt med røyk.
5 Da sa jeg: Ve meg! Jeg er fortapt; for jeg er en mann med urene lepper, og jeg bor midt iblandt et folk med urene lepper, og mine øyne har sett kongen, Herren, hærskarenes Gud.
6 Da fløy en av serafene bort til meg med en gloende stein i sin hånd; med en tang hadde han tatt den fra alteret.
7 Og han rørte ved min munn med den og sa: Se, denne har rørt ved dine lepper, din misgjerning er tatt bort, og din synd er sonet.
8 Da hørte jeg Herrens røst: Hvem skal jeg sende, og hvem vil gå for oss? Da sa jeg: Se, her er jeg, send meg!
9 Og han sa: Gå avsted og si til dette folk: Hør og hør, men forstå ikke, og se og se, men skjønn ikke!
10 Gjør dette folks hjerte sløvt og gjør dets ører tunghørte og klin dets øyne til, for at det ikke skal se med sine øyne og ikke høre med sine ører, og dets hjerte ikke forstå og omvende seg, så det blir legt!
11 Da spurte jeg: Hvor lenge, Herre? Og han sa: Inntil byene er ødelagt og folketomme, og husene uten mennesker, og landet er ødelagt og blitt til en ørken.
12 Og Herren skal drive menneskene langt bort, og tomheten blir stor i landet.
13 Og er det enda en tiendedel igjen i det, så skal også den bli fortæret. Men slik som det blir en stubb igjen av terebinten og eken når de felles, så skal en hellig sæd være den stubb som blir igjen av folket.
