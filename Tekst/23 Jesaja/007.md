## Kapittel 7

1 I de dager da Ahas, Jotams sønn og Ussias sønnesønn, var konge i Juda, dro Syrias konge Resin og Pekah, Remaljas sønn, Israels konge, opp mot Jerusalem for å stride imot det; men han* kunne ikke komme til å stride imot det. / {* Resin sammen med Pekah.}
2 Og det ble meldt til Davids hus: Syrerne har slått seg ned i Efra'im. Da skalv hans hjerte og hans folks hjerte, slik som trærne i en skog skjelver for vinden.
3 Men Herren sa til Esaias: Gå avsted, du og din sønn Sjear Jasjub*, og møt Ahas ved enden av vannledningen fra den øvre dam, ved allfarveien til Vaskervollen! / {* d.e. en levning skal omvende seg; JES 10, 21. 22.}
4 Og du skal si til ham: Ta deg i vare og vær rolig, frykt ikke og tap ikke motet for disse to stumper av rykende branner, for Resins og Syrias og Remaljas sønns brennende vrede!
5 Fordi Syria, Efra'im og Remaljas sønn har lagt opp onde råd mot deg og sagt:
6 Vi vil dra opp imot Juda og forferde det og bryte inn og ta det i eie, og vi vil sette Tabe'els sønn til konge over det -
7 derfor sier Herren, Israels Gud, slik: Det skal ikke lykkes og ikke skje!
8 For Syrias hode er Damaskus, og Damaskus' hode er Resin, og om fem og seksti år skal Efra'im bli knust, så det ikke mere er et folk.
9 Og Efra'ims hode er Samaria, og Samarias hode er Remaljas sønn; vil dere ikke tro, skal dere ikke holde stand.
10 Og Herren ble ved å tale til Ahas og sa:
11 Krev et tegn av Herren din Gud! Krev det i det dype eller i det høye der oppe!
12 Men Ahas svarte: Jeg vil ikke kreve noe og ikke friste Herren.
13 Da sa han: Hør da, dere av Davids hus! Er det dere for lite å trette mennesker siden dere også tretter min Gud*? / {* idet dere forakter hans ord.}
14 Derfor skal Herren selv gi dere et tegn: Se, en jomfru blir fruktsommelig og føder en sønn, og hun gir ham navnet Immanuel*. / {* Gud med oss; JES 8, 8. 10.}
15 Fløte og honning skal han ete* ved den tid han skjønner å forkaste det onde og velge det gode; / {* JES 7, 22 fg.}
16 for før gutten skjønner å forkaste det onde og velge det gode, skal det land hvis to konger* du gruer for, ligge øde. / {* JES 7, 1.}
17 Herren skal la dager komme over deg og over ditt folk og over din fars hus, dager som det ikke har vært make til like fra den dag Efra'im skilte seg fra Juda - Assurs konge.
18 På den tid skal Herren pipe til fluen lengst borte ved Egyptens strømmer og til bien i Assurs land;
19 og de skal komme og slå seg ned alle sammen i de øde daler og i fjellkløftene og i alle tornebuskene og på alle beitemarkene.
20 På den tid skal Herren med en rakekniv* som er leid på andre siden av elven**, med Assurs konge, rake av alt håret både på hodet og nedentil; endog skjegget skal den ta bort. / {* JES 10, 5.} / {** Eufrat.}
21 På den tid skal en mann holde en kvige og to får;
22 men på grunn av den mengde melk de gir, skal han ete fløte; for fløte og honning skal hver den ete som er blitt tilbake i landet.
23 Og det skal bli så på den tid at hvor det nå er tusen vintrær, verd tusen sekel sølv, der skal det overalt bare vokse torn og tistel.
24 Med pil og bue skal folk gå dit; for hele landet skal bli til torn og tistel.
25 Og i alle de lier hvor de nå bruker hakken, skal du ikke komme av frykt for torn og tistel; de skal være til å slippe okser på og til å tredes ned av får.
