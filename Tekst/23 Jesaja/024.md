## Kapittel 24

1 Se, Herren tømmer jorden og legger den øde; han omskifter dens skikkelse og adspreder dem som bor på den.
2 Da går det presten som folket, herren som slaven, fruen som slavekvinnen, selgeren som kjøperen, låntageren som långiveren, ågerkaren som hans skyldner.
3 Tømmes, ja tømmes skal jorden og plyndres, ja plyndres; for Herren har talt dette ord.
4 Jorden sørger og visner bort; jorderike sykner og visner bort; de ypperste av dem som bor på jorden, sykner bort.
5 Og jorden er vanhelliget under dem som bor på den; for de har krenket lovene, overtrådt budet, brutt den evige pakt.
6 Derfor fortærer forbannelse jorden, og de som bor på den, må bøte; derfor brenner jordboerne, og det blir bare få mennesker igjen.
7 Mosten visner, vintreet sykner bort; alle de som før var så hjerteglade, sukker nå.
8 Det er forbi med gleden ved trommenes lyd, det er slutt med de jublendes larm; det er forbi med gleden ved citarens klang.
9 De drikker ikke lenger vin under sang; besk er den sterke drikk for dem som drikker den.
10 Nedbrutt er den øde by; stengt er hvert hus, så ingen kan gå inn.
11 På gatene lyder klagerop over vinen; all glede er borte, landets fryd er blitt landflyktig.
12 Tilbake i byen er bare ødeleggelse, og porten er slått i stumper og stykker.
13 For slik skal det gå til blant folkene på jorden som når oliven slåes ned, som ved etterhøsten, når vinhøsten er forbi.
14 De[^1], de skal oppløfte sin røst og rope med fryd; over Herrens herlighet jubler de fra havet.
15 Ær derfor Herren, dere som bor i Østens land; ær Herrens, Israels Guds navn, dere som bor på havets øyer[^2]!
16 Fra jordens ytterste kant hører vi lovsanger: Ære være den Rettferdige! Men jeg sier: Jeg forgår, jeg forgår, ve meg! Røvere røver, ja, røvere røver og plyndrer.
17 Gru og grav og garn over deg, du som bor på jorden!
18 Og det skal skje at den som flykter for den grufulle larm, skal falle i graven, og den som kommer opp av graven, skal fanges i garnet; for slusene i det høye er åpnet, og jordens grunnvoller skjelver.
19 Jorden brister, ja, den brister; jorden revner, ja, den revner; jorden ristes, ja, den ristes.
20 Jorden skal rave som den drukne og svinges hit og dit som en hengekøy, og dens misgjerning skal gynge på den, og den skal falle og ikke reise seg mere.
21 På den tid skal Herren hjemsøke himmelens hær i det høye og jordens konger nede på jorden;
22 og de skal samles sammen som fanger i hulen og settes fast i fengslet, og langt om lenge skal de få sin straff.
23 Og månen skal blyges, og solen skamme seg; for Herren, hærskarenes Gud, er konge på Sions berg og i Jerusalem, og for hans eldstes øyne er det herlighet.

[^1]:  de som er blitt igjen.
[^2]:  Vesten.
