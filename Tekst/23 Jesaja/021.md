## Kapittel 21

1 Utsagn om Havørkenen[^1]. Som stormvinder i ørkenen farer fram, kommer det fra ørkenen, fra det forferdelige land.
2 Et hårdt syn er meg kunngjort: Røveren røver og ødeleggeren ødelegger. Dra opp, Elam[^2]! Treng på, Media! Hvert sukk gjør jeg ende på.
3 Derfor er mine lender fulle av smerte, veer har grepet meg, som den fødendes veer; jeg vrir meg så jeg ikke kan høre; jeg er forferdet så jeg ikke kan se.
4 Mitt sinn er forvirret, redsel har forferdet meg; kvelden, som var min lyst, har han[^3] gjort til redsel for meg.
5 De dekker bordet, vakten våker, de spiser og drikker - opp, dere høvdinger, smør skjoldene!
6 For så sa Herren til meg: Gå og still vaktmannen ut! Det han ser, skal han melde.
7 Og ser han et tog av ryttere, par etter par, et tog av eseler, et tog av kameler, da skal han gi akt, gi nøye akt.
8 Da ropte han som en løve: Herre, på vakt står jeg alltid om dagen, og på min post er jeg stilt hver en natt;
9 men se der! Der kommer et tog av ridende menn, par av ryttere! - Og han tok til orde og sa: Falt, falt er Babel, og alle dets guders bilder har han[^4] knust og kastet til jorden.
10 Du mitt knuste, mitt gjennomtreskede folk! Det jeg har hørt av Herren, hærskarenes Gud, Israels Gud, har jeg kunngjort for dere.
11 Utsagn om Duma[^5]. Til meg roper de fra Se'ir: Vekter! Hvor langt er det på natten? Vekter! Hvor langt er det på natten?
12 Vekteren svarer: Det kommer morgen, men også natt; vil dere spørre[^6], så spør - kom igjen!
13 Utsagn mot Arabia. I skogen i Arabia skal dere overnatte, dere karavaner av dedanitter!
14 Ut til de tørste fører de vann; de som bor i Temas land, kommer de flyktende i møte med brød;
15 for de flykter for sverdet, for det dragne sverd og den spente bue og for krigens trykk.
16 For så har Herren sagt til meg: Om et år, slik som en dagarbeider regner året, skal det være forbi med all Kedars herlighet.
17 Og tallet på de buer som levnes Kedars helter, skal bli lite; for Herren, Israels Gud, har talt.

[^1]:  Babel, som skal bli til en stor øde myr; JES 21, 9. 14, 23.
[^2]:  Persia; JES 22, 6.
[^3]:  fienden.
[^4]:  fienden. JER 51, 8. ÅPE 14, 8; 18, 2. 10.
[^5]:  d.e. dødsstillhet; slik kalles her Edom på grunn av den fullstendige ødeleggelse som skal ramme det.
[^6]:  senere.
