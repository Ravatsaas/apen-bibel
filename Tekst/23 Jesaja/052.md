## Kapittel 52

1 Våkn opp, våkn opp, iklæ deg din styrke, Sion! Kle deg i ditt høytidsskrud, Jerusalem, du hellige stad! For ingen uomskåren eller uren skal mere komme inn i deg.
2 Ryst støvet av deg, stå opp, ta sete, Jerusalem! Gjør deg løs fra båndene om din hals, du fangne Sions datter!
3 For så sier Herren: For intet ble dere solgt, og uten penger skal dere bli gjenløst.
4 Ja, så sier Herren, Israels Gud: I sin første tid dro mitt folk ned til Egypt for å bo der som fremmed, og siden undertrykte Assur det uten noen rett.
5 Og nå, hva skal jeg gjøre her? sier Herren; for mitt folk er ført bort for intet, dets herskere brøler, sier Herren, og hele dagen igjennem blir mitt navn spottet.
6 Derfor skal mitt folk lære å kjenne mitt navn; derfor skal det på den dag lære å kjenne at jeg er den som sier: Se, her er jeg!
7 Hvor fagre er på fjellene dens føtter som kommer med gledesbud, som forkynner fred, som bærer godt budskap, som forkynner frelse, som sier til Sion: Din Gud er blitt konge!
8 Hør! Dine vektere oppløfter sin røst, de jubler alle sammen; for like for sine øyne ser de at Herren vender tilbake til Sion.
9 Bryt ut og juble alle sammen, Jerusalems ruiner! For Herren trøster sitt folk, han gjenløser Jerusalem.
10 Herren avdekker sin hellige arm for alle folkenes øyne, og alle jordens ender får se vår Guds frelse.
11 Avsted, avsted! Dra ut derfra*! Rør ikke ved noe urent! Dra ut derfra! Rens dere, dere som bærer Herrens kar! / {* fra Babel.}
12 For dere skal ikke dra ut i hast og ikke fare bort som flyktninger; for Herren går foran dere, og Israels Gud slutter deres tog.
13 Se, min tjener skal gå fram med visdom; han skal bli oppløftet og opphøyet og være meget høy.
14 Slik som mange ble forferdet over ham - så ille tilredt var han at han ikke så ut som et menneske, og hans skikkelse ikke var som andre menneskebarns -
15 slik skal han få mange folkeferd til å fare opp*, for ham skal konger lukke sin munn; for det som ikke var fortalt dem, det har de sett, og det de ikke hadde hørt, det har de fornummet. / {* av forundring. MIK 7, 16. RMR 15, 21.}
