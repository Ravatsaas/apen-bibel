## Kapittel 51

1 Hør på meg, dere som jager etter rettferdighet, dere som søker Herren! Se på det fjell som dere er hugget ut av, og på den brønn som dere er gravd ut av!
2 Se på Abraham, deres far, og på Sara, som fødte dere! For da han enda bare var en, kalte jeg ham, og jeg velsignet ham og gjorde hans ætt stor;
3 for Herren trøster Sion, trøster alle dets ruiner og gjør dets ørken lik Eden og dets øde mark lik Herrens have; fryd og glede skal finnes der, takksigelse og lovsang.
4 Hør på meg, mitt folk! Vend øret til meg, du min menighet! For lov skal gå ut fra meg, og min rett vil jeg sette til et lys for folkene.
5 Min rettferdighet er nær, min frelse bryter fram, og mine armer skal hjelpe folkene til rett; på meg skal øyene vente, og på min arm skal de bie.
6 Løft deres øyne til himmelen, og se på jorden her nede! For himmelen skal blåses bort som røyk, og jorden skal eldes som et klædebon, og de som bor på den, skal dø som mygg; men min frelse skal vare til evig tid, og min rettferdighet skal ikke brytes.
7 Hør på meg, dere som kjenner rettferdighet, du folk som har min lov i ditt hjerte! Frykt ikke menneskers hån, og reddes ikke for deres spottende ord.
8 For møll skal fortære dem som et klæsplagg, og makk skal fortære dem som ull; men min rettferdighet skal vare til evig tid, og min frelse fra slekt til slekt.
9 Våkn opp, våkn opp, klæ deg i styrke, du Herrens arm! Våkn opp som i gamle dager, som i fordums tid! Var det ikke du som felte Rahab*, som gjennemboret havuhyret? / {* Egypt. 2MO 14, 14; 6, 6; 15, 12. SLM 74, 13. 14; 89, 11. JES 27, 1; 30, 7. ESK 29, 3 fg.}
10 Var det ikke du som tørket ut havet, vannet i det store dyp, som gjorde havets bunn til en vei, så det frelste folk kunne gå gjennom det?
11 Så skal Herrens forløste vende tilbake og komme til Sion med frydesang, og evig glede er det over deres hode; fryd og glede skal de nå, sorg og sukk skal flykte.
12 Jeg, jeg er den som trøster dere; hvem er du, at du frykter for et menneske, som skal dø, for et menneskebarn, som skal bli lik gress,
13 og at du glemmer Herren, din skaper, som utspente himmelen og grunnfestet jorden, og alltid hele dagen engster deg for undertrykkerens vrede, når han legger pilen til rette for å ødelegge? Hvor er da undertrykkerens vrede?
14 Snart skal den som ligger i lenker, bli løst, han skal ikke dø og gå i graven, og han skal ikke mangle sitt brød.
15 Og jeg er Herren din Gud, som rører opp havet så dets bølger bruser - Herren, hærskarenes Gud, er hans navn.
16 Og jeg la mine ord i din munn og dekket deg med min hånds skygge for å plante himmelen og grunnfeste jorden og for å si til Sion: Du er mitt folk.
17 Våkn opp, våkn opp, stå opp, Jerusalem, du som av Herrens hånd har fått hans vredes beger å drikke! Det store tumlebeger har du drukket ut til siste dråpe.
18 Hun har ingen som leder henne, av alle de barn hun har født, og ingen som tar henne ved hånden, av alle de sønner hun har fostret.
19 To ting var det som rammet deg - hvem ynkes over deg? - ødeleggelse og undergang, hunger og sverd - hvordan skal jeg trøste deg?
20 Dine barn lå avmektige på alle gatehjørner som en hjort i garnet, de som var fylt av Herrens brennende vrede, av din Guds trusler.
21 Derfor, hør dette, du arme, og du som er drukken, men ikke av vin!
22 Så sier Herren, din herre, din Gud, som fører sitt folks sak: Se, jeg har tatt tumlebegeret ut av din hånd; mitt store vredesbeger skal du ikke mere drikke av.
23 Og jeg gir det i dine undertrykkeres hånd, de som sa til deg: Bøy deg ned, så vi kan gå over deg, og så gjorde du din rygg lik jorden, til en gate for dem som gikk over den.
