## Kapittel 66

1 Så sier Herren: Himmelen er min trone, og jorden mine føtters skammel; hva hus kunne dere bygge meg, og hvor skulle det finnes et hvilesteed for meg?
2 Alt dette har jo min hånd gjort, og slik ble alt dette til, sier Herren. Men den jeg vil se til, det er den elendige, og den som har en sønderbrutt ånd og er forferdet over mitt ord.
3 Den som slakter en okse, er som den som dreper en mann; den som ofrer et lam, er som den som bryter nakken på en hund; den som ofrer matoffer, er som den som ofrer svineblod; den som bærer fram ihukommelsesoffer av virak, er som den som priser avguder. Slik som de har valgt sine egne veier, og deres sjel har behag i deres styggedommer,
4 så vil jeg velge å gjøre ondt imot dem, og det de frykter for, vil jeg la komme over dem, fordi jeg ropte, men ingen svarte, jeg talte, men de hørte ikke, de gjorde det som ondt var i mine øyne, og valgte det jeg ikke hadde behag i.
5 Hør Herrens ord, dere som er forferdet over hans ord! Deres brødre som hater dere, som støter dere fra seg for mitt navns skyld, sier: La Herren vise sin herlighet, så vi kan få se deres glede! Men de skal bli til skamme.
6 Hør! Bulder fra byen! En røst fra templet, Herrens røst, han som gjengjelder sine fiender det de har gjort!
7 Før hun[^1] var i barnsnød, har hun født; før veene kom over henne. har hun født et guttebarn til verden.
8 Hvem har hørt slikt? Hvem har sett slike ting? Kommer et land til verden på en dag, eller fødes et folk på en gang? For Sion har vært i barnsnød og med det samme født sine sønner.
9 Skulle jeg starte fødselen og ikke la den fullføres? sier Herren. Eller skulle jeg la barnet komme til fødselsåpnengen og så lukke den igjen? sier din Gud.
10 Gled dere med Jerusalem og juble over henne, alle dere som elsker henne! Fryd dere storlig med henne, alle dere som sørger over henne!
11 Så skal dere få die og mettes av hennes husvalende bryst, suge og glede dere ved hennes store herlighet.
12 For så sier Herren: Se, jeg lar fred komme over henne som en elv og hedningenes herlighet som en overstrømmende bekk, og dere skal få die; på armen skal dere bæres, og på knærne skal dere kjærtegnes.
13 Som en mor trøster sitt barn, slik vil jeg trøste dere; i Jerusalem skal dere få trøst.
14 Og dere skal se det, og deres hjerte skal fryde seg, og deres ben skal grønnes som gresset, og det skal kjennes at Herrens hånd er med hans tjenere, men han skal vredes på sine fiender.
15 For se, Herren skal komme i ild, og hans vogner skal være som stormvind, for å gjengjelde med sin vrede i glødende brann og med sin trusel i flammer;
16 for med ild skal Herren holde dom og med sitt sverd slå alt kjød, og mange skal det bli som Herren slår ihjel.
17 De som helliger og renser seg for havene[^2] etter en som er midt iblant dem[^3], de som spiser svinekjøtt og avskyelige dyr, endog mus, de skal omkomme alle sammen, sier Herren.
18 Og jeg, jeg gjør deres gjerninger og deres tanker til intet; den tid kommer da jeg samler alle folk og tungemål, og de skal komme og se min herlighet.
19 Og jeg vil gjøre et tegn på dem og sende noen av de undkomne blant dem til hedningefolkene, til Tarsis, Ful og Lud, bueskytterne, til Tubal og Javan, til de fjerne kyster som ikke har hørt tidenden om meg og ikke sett min herlighet; og de skal kunngjøre min herlighet blant hedningefolkene.
20 Og fra alle hedningefolkene skal de komme med alle deres brødre til matoffer for Herren, på hester, på vogner, i bærestoler, på mulesler og på hurtigløpende kameler, og føre dem opp på mitt hellige berg i Jerusalem, sier Herren, slik som Israels barn bærer matofferet i rene kar til Herrens hus;
21 også av dem[^4] vil jeg ta meg noen til prester[^5], til levitter, sier Herren.
22 For slik som den nye himmel og den nye jord som jeg gjør, blir til evig tid for mitt åsyn, sier Herren, slik skal deres slekt og deres navn bli til evig tid.
23 Og det skal skje: Nymåne etter nymåne og sabbat etter sabbat skal alt kjød komme for å tilbe for mitt åsyn, sier Herren.
24 Og de skal gå ut og se på de døde kropper av de menn som er falt fra meg; for deres orm skal ikke dø, og deres ild skal ikke slukkes, og de skal være en gru for alt kjød.

[^1]:  Jerusalem. APO 2, 41. 47; 11, 18; 12, 24. 2MO 4, 22. JES 54, 1. GLT 4, 27. ÅPE 12, 5.
[^2]:  JES 65, 3. 4.
[^3]:  d.e. deres veiledere, som de retter seg etter.
[^4]:  d.e. hedningefolkene.
[^5]:  1PE 2, 5.
