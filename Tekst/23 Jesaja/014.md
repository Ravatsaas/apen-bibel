## Kapittel 14

1 For Herren skal forbarme seg over Jakob og igjen utvelge Israel og bosette dem i deres land, og fremmede skal slå seg sammen med dem og holde seg til Jakobs hus.
2 Og folkeslag skal ta dem og føre dem hjem igjen, og Israels hus skal få dem i eie i Herrens land og gjøre dem til slaver og slavekvinner, og de skal nå holde dem fanget som har holdt dem selv fanget, og herske over sine voldsherrer.
3 På den dag Herren gir deg ro for din strev og din angst og for det harde slavearbeidet som ble lagt på deg,
4 da skal du istemme denne spottesang over Babels konge og si: Se, hva ende det har tatt med voldsherren, med trengselsstedet!
5 Herren har brutt i stykker de ugudeliges stav, herskernes spir,
6 som slo folkeferd i harme med slag på slag, som underkuet folkeslag i vrede og forfulgte dem uten skånsel.
7 All jorden har nå fått hvile og ro; de bryter ut i jubelrop.
8 Også cypressene gleder seg over deg, Libanons sedrer: Siden du falt og ble liggende, stiger ingen hugger opp til oss.
9 Dødsriket der nede kommer i uro for din skyld, når det skal ta imot deg; for din skyld vekker det dødninger, alle jordens fyrster; det får alle folkenes konger til å stå opp fra sine troner.
10 De tar alle til orde og sier til deg: Også du er blitt kraftløs som vi; du er blitt lik oss.
11 Nedstøtt til dødsriket er din herlighet, dine harpers klang; under deg er redt et leie av ormer, og ditt dekke er makk.
12 Hvor er du ikke falt ned fra himmelen, du strålende stjerne, du morgenrødens sønn! Hvor er du ikke felt til jorden, du som slo ned folkeslag!
13 Det var du som sa i ditt hjerte: Til himmelen vil jeg stige opp, høyt over Guds stjerner vil jeg reise min trone, og jeg vil ta sete på gudenes tingfjell i det ytterste nord,
14 jeg vil stige opp over skyenes topper, jeg vil gjøre meg lik den Høyeste.
15 Nei, til dødsriket skal du støtes ned, til hulens dypeste bunn.
16 De som ser deg, skal stirre på deg, undres over deg og si: Er dette den mann som fikk jorden til å beve, kongeriker til å skjelve,
17 som gjorde jorderike til en ørken og rev ned dets byer, og som ikke slapp sine fanger hjem?
18 Alle folkenes konger, alle sammen, de ligger med ære, hver i sitt hus;
19 men du er slengt bort, langt fra din grav, lik en foraktet kvist, du ligger dekket av drepte, som er gjennomboret av sverd, og som kastes ned i en stengrav - lik et nedtrådt åtsel.
20 Du skal ikke bli jordet som de, for ditt land har du ødelagt, ditt folk har du myrdet; ugjerningsmenns avkom skal aldri mere nevnes.
21 Gjør et blodbad på hans sønner for deres fedres misgjerning! De skal ikke få reise seg og ta jorden i eie og fylle jorderike med byer.
22 Jeg vil reise meg mot dem, sier Herren, hærskarenes Gud, og jeg vil utrydde av Babel både navn og levning, både barn og barnebarn, sier Herren.
23 Og jeg vil gjøre det til et hjem for pinnsvin og fylle det med vannpytter, og jeg vil feie det bort med ødeleggelsens feiekost, sier Herren, hærskarenes Gud.
24 Herren, hærskarenes Gud, har svoret og sagt: Sannelig, som jeg har tenkt, så skal det skje, og det jeg har besluttet, det skal stå fast.
25 Jeg vil knuse Assur i mitt land og trede ham ned på mine fjell, og hans åk skal tas fra dem, og hans byrde skal løftes fra deres skulder.
26 Dette er det råd som er tatt om all jorden, og dette er den hånd som er rakt ut over alle folkene;
27 for Herren, hærskarenes Gud, har besluttet det, og hvem gjør det til intet? Og hans hånd er det som er utrakt, og hvem kan vende den bort?
28 I kong Ahas' dødsår kom dette utsagn:
29 Gled deg ikke, hele du Filisterland, fordi den stav som slo deg, er brutt i stykker! For av ormens rot skal en basilisk komme fram, og dens frukt er en flyvende serafslange[^1].
30 Og de ringeste blant de ringe skal finne rikelig føde, og de fattige hvile i trygghet, og jeg vil drepe din rot ved hunger, og din levning skal han[^2] slå ihjel.
31 Hyl, du port! Skrik, du by! Skjelv, hele du Filisterland! For fra Norden kommer en røyk, og blant fiendens skarer er det ingen som ligger etter.
32 Hva skal vi da svare hedningefolkets sendebud? - At Herren har grunnfestet Sion, og at der finner de ly de elendige i hans folk.

[^1]:  4MO 21, 6.
[^2]:  fienden; JES 14, 29.
