## Kapittel 33

1 Ve deg, du ødelegger, som selv ikke er blitt ødelagt, og du røver som ingen har røvet noe fra! Når du er ferdig med å ødelegge, skal du bli ødelagt; når du har sluttet med å røve, skal andre røve fra deg.
2 Herre, vær oss nådig! På deg bier vi; vær vår arm hver morgen, ja vår frelse i nødens tid!
3 For tordenrøsten flykter folkene; når du reiser deg, spredes hedningene.
4 Og deres bytte sankes, slik som skaveren* sanker; som gresshoppene springer, springer de etter det. / {* gresshoppen; JOE 1, 4.}
5 Opphøyet er Herren, for han bor i det høye; han fyller Sion med rett og rettferdighet.
6 Og det skal komme trygge tider for deg, en fylde av frelse, av visdom og kunnskap; Herrens frykt skal være dets* skatt. / {* Israels.}
7 Se, deres løvehelter* skriker der ute, fredsbudene gråter sårt. / {* 2SA 23, 20.}
8 Allfarveiene er øde, det er ingen veifarende mere - han* har brutt pakten**, foraktet byene***, ikke aktet noe menneske. / {* Sankerib.} / {** 2KG 18, 14 fg. 17 fg.} / {*** HAB 1, 10.}
9 Landet visner og sykner bort; Libanon står skamfull og visner; Saron er som den øde mark, og Basan og Karmel rister løvet av.
10 Nå vil jeg stå opp, sier Herren, nå vil jeg reise meg, nå vil jeg ikke lenger bli sittende.
11 Dere skal være svangre med strå og føde halm; deres fnysen er en ild som skal fortære dere.
12 Og folkeslag skal bli brent til kalk, de skal bli lik avskårne tornekvister som brennes opp med ild.
13 Hør dere som er langt borte, hva jeg har gjort, og kjenn min styrke, dere som er nær!
14 Syndere bever på Sion, skjelving har grepet de gudløse: Hvem kan bo ved en fortærende ild? Hvem kan bo ved evige bål?
15 Den som vandrer i rettferdighet og taler det som rett er, den som forakter det som vinnes ved urett og vold, den som rister sine hender så han ikke rører ved gaver, som stopper sitt øre til for ikke å høre på blodråd, og som lukker sine øyne for ikke å se på det som ondt er,
16 han skal bo på høye steder, fjellfestninger er hans borg; sitt brød skal han få, vannet skal ikke slippe opp for ham.
17 Dine øyne skal skue kongen i hans herlighet, de skal se et vidstrakt land.
18 Ditt hjerte skal tenke tilbake på redselen: Hvor er han som skrev opp? Hvor er han som veide pengene? Hvor er han som teller tårnene?
19 Det ville folk skal du ikke se mere, folket med det vanskelige språk som en ikke skjønner, med den stammende tunge som en ikke forstår.
20 Se på Sion, våre høytidsstevners by! Dine øyne skal se Jerusalem som en trygg bolig, som et telt som ikke flyttes, hvis peler aldri rykkes opp, og hvis snorer aldri brister.
21 Men der skal vi ha Herren, den Veldige, i stedet for brede elver og strømmer; ingen roskute skal gå der, intet mektig krigsskip fare der.
22 For Herren er vår dommer, Herren er vår lovgiver, Herren er vår konge, han skal frelse oss.
23 Slappe henger dine* taug, de støtter ikke masten, de holder ikke seilet utspent - da deles røvet bytte i mengde, endog de lamme røver og plyndrer. / {* fiendens.}
24 Og ingen innbygger skal si: Jeg er syk. Det folk som bor der, har fått sin misgjerning tilgitt.
