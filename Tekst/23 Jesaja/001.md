## Kapittel 1

1 Dette er de syner som Jesaja, sønn av Amos, så om Juda og Jerusalem i de dager da Ussia, Jotam, Ahas og Hiskia var konger i Juda.
2 Hør, dere himler, og lytt til, du jord! For Herren taler: Barn har jeg oppfødd og fostret; men de er falt fra meg.
3 En okse kjenner sin eiermann, og et esel sin herres krybbe; Israel kjenner intet, mitt folk forstår intet.
4 Ve det syndige folk, det folk med tung misgjerning, den yngel av ugjerningsmenn, de vanartede barn! De har forlatt Herren, har foraktet Israels Hellige, er veket fra ham.
5 Hvorfor vil dere la dere slå fremdeles? Hvorfor øker dere deres frafall? Hvert hode er sykt, og hvert hjerte er svakt.
6 Fra fotsåle til hode er der intet helt på det; sår, buler og friske slag! De er ikke klemt ut og ikke forbundet og ikke utbløtt med olje.
7 Deres land er en ørken, deres byer brent opp med ild; deres jord fortæres av fremmede for deres øyne, og en ørken er der, som etter fremmedes herjing.
8 Bare Sions datter er blitt igjen som en løvhytte i en vingård, som en vekterhytte på en agurkmark, som en kringsatt by.
9 Hadde ikke Herren, hærskarenes Gud, levnet oss en liten rest, da var vi som Sodoma, da lignet vi Gomorra.
10 Hør Herrens ord, dere Sodomafyrster! Lytt til vår Guds lov, du Gomorra-folk!
11 Hva skal jeg med deres mange slaktoffer? sier Herren; jeg er mett av brennoffer av værer og av gjøkalvers fett, og til blod av okser og lam og bukker har jeg ikke lyst.
12 Når dere kommer for å vise dere for mitt åsyn, hvem har da krevd dette av dere at dere skal nedtrede mine forgårder?
13 Kom ikke mere fram med tomt matoffer! Det er meg en avskyelig røkelse. Nymåne og sabbat, festlig forsamling - jeg tåler ikke høytid og urett sammen.
14 Deres nymåner og fester hater min sjel, de er blitt meg en byrde; jeg er trett av å bære dem.
15 Og når dere breder ut deres hender, skjuler jeg mine øyne for dere; om dere enn ber meget, hører jeg ikke; deres hender er fulle av blod.
16 Vask dere, rens dere, ta deres onde gjerninger bort fra mine øyne, hold opp å gjøre det som er ondt!
17 Lær å gjøre det gode, legg vinn på det som er rett, vis voldsmannen på rett vei, hjelp den farløse til hans rett, før enkens sak!
18 Kom og la oss gå i rette med hverandre, sier Herren; om deres synder er som purpur, skal de bli hvite som sne; om de er røde som skarlagen, skal de bli som den hvite ull.
19 Er dere villige og hører, skal dere spise landets gode ting,
20 men er dere uvillige og gjenstridige, skal dere bli oppett av sverdet; for Herrens munn har talt.
21 Hvor den er blitt til en horkvinne, den trofaste by, som var full av rett, hvor rettferd hadde hjemme, og nå - mordere!
22 Ditt sølv er blitt til slagger, din vin blandet opp med vann;
23 dine førere er opprørere og tyvers stallbrødre; enhver av dem elsker bestikkelse og jager etter gaver; den farløse hjelper de ikke til hans rett, og enkens sak tar de seg ikke av.
24 Derfor sier Herren, Israels Gud, hærskarenes Gud, Israels Veldige: Ve! Jeg vil kjøle min harme på mine motstandere og ta hevn over mine fiender.
25 Og jeg vil igjen ta meg av deg og smelte ut dine slagger som med lutsalt og skille ut alt ditt bly.
26 Og jeg vil igjen gi deg slike dommere som i førstningen og rådsherrer som i begynnelsen; deretter skal du kalles rettferdighetens stad, en trofast by.
27 Sion skal forløses ved rett, og de omvendte der ved rettferdighet.
28 Men undergang skal ramme alle overtredere og syndere, og de som forlater Herren, skal omkomme;
29 for de skal få skam av de eketrær som er deres lyst, og dere skal bli til skamme ved de haver som dere har så kjær;
30 for dere skal bli som en ek med visne blad og som en have uten vann.
31 Og den sterke skal bli til stry, og hans gjerning til en gnist, og de skal brenne begge tilsammen, og der er ingen som slukker.
