## Kapittel 49

1 Hør på meg, dere øyer, og gi akt, dere folk fra det fjerne! Herren har kalt meg fra mors liv av, han har nevnt mitt navn fra min mors skjød.
2 Han har gjort min munn til et skarpt sverd og skjult meg i sin hånds skygge; han har gjort meg til en blank pil og gjemt meg i sitt kogger.
3 Og han sa til meg: Du er min tjener, du er Israel, på hvem jeg vil åpenbare min herlighet.
4 Men jeg sa: Forgjeves har jeg arbeidet meg trett, og til ingen nytte har jeg fortært min kraft; men min rett er allikevel hos Herren, og min lønn hos min Gud.
5 Og nå sier Herren, som fra mors liv har dannet meg til sin tjener, for å føre Jakob tilbake til ham og samle Israel for ham, og jeg er æret i Herrens øyne, og min Gud er blitt min styrke -
6 han sier: Det er for lite at du er min tjener til å gjenreise Jakobs stammer og føre den frelste rest av Israel tilbake; så vil jeg da gjøre deg til hedningenes lys, for at min frelse må nå til jordens ende.
7 Så sier Herren, Israels gjenløser, Israels Hellige, til ham som er foraktet av hver sjel, til ham som vekker folks avsky, til ham som er herskeres tjener: Konger skal se det og reise seg, fyrster skal se det og kaste seg ned, for Herrens skyld, som er trofast, for Israels Helliges skyld, som utvalgte deg.
8 Så sier Herren: På den tid som behager meg, bønnhører jeg deg, og på frelsens dag hjelper jeg deg, og jeg vil bevare deg og gjøre deg til en pakt for folket, for at du skal gjenreise landet og utskifte de øde arvelodder
9 og si til de fangne: Gå ut! - til dem som er i mørket: Kom fram! På veiene skal de beite, og på alle de bare hauger skal det være beitemark for dem.
10 De skal ikke sulte og ikke tørste, og hverken det glødende sandhav eller solen skal skade dem; for han som forbarmer seg over dem, skal føre dem og lede dem til kildevell,
11 og jeg vil gjøre alle mine fjell til veier, og mine ryddede veier skal bygges høyere.
12 Se, de kommer langt borte fra, noen fra nord og noen fra vest og noen fra Sinims land.
13 Juble, dere himler, og fryd deg, du jord! Dere fjell, bryt ut i frydesang! For Herren trøster sitt folk, og over sine elendige forbarmer han seg.
14 Sion sa: Herren har forlatt meg, Herren har glemt meg.
15 Glemmer vel en kvinne sitt diende barn, så hun ikke forbarmer seg over sitt livs sønn? Om også de glemmer, så glemmer ikke jeg deg.
16 Se, dere begge mine hender har jeg tegnet deg, dine murer står alltid for meg.
17 Dine barn kommer i hast; de som brøt deg ned og ødela deg, de skal dra bort fra deg.
18 Løft dine øyne og se deg omkring! De samler seg alle sammen, de kommer til deg. Så sant jeg lever, sier Herren, du skal iføre deg dem alle sammen som en prydelse og binde dem om deg lik bruden;
19 for dine ruiner og dine øde steder og ditt herjede land - sannelig, nå skal du være for trang for innbyggerne, og dine ødeleggere skal være langt borte.
20 Enda skal du få høre barna fra din barnløshets dager si: Plassen er for trang for meg; flytt deg, så jeg kan få bo her!
21 Og du skal si i ditt hjerte: Hvem har født meg disse barn? Jeg var jo barnløs og ufruktbar, landflyktig og jaget bort. Og hvem har fostret disse? Jeg var jo enslig tilbake. Hvor var da disse?
22 Så sier Herren, Israels Gud: Se, jeg vil løfte min hånd til hedningene og reise mitt banner for folkene, og de skal komme med dine sønner ved barmen, og dine døtre skal de bære på skulderen.
23 Og konger skal være dine fosterfedre, og deres dronninger dine ammer; de skal kaste seg på sitt ansikt til jorden for deg, og dine føtters støv skal de slikke, og du skal kjenne at jeg er Herren, og at de som bier etter meg, ikke skal bli til skamme.
24 Kan vel noen ta hærfanget fra en kjempe, eller kan fangene slippe fra den som de med rette[^1] tilhører?
25 Ja! For så sier Herren: Både skal fangene tas fra kjempen, og voldsmannens hærfang slippe unna, og med din motpart vil jeg gå i rette, og dine barn vil jeg frelse.
26 Og jeg vil la dine undertrykkere spise sitt eget kjøtt, og av sitt eget blod skal de bli drukne som av druesaft; og alt kjød skal kjenne at jeg, Herren, er din frelser, Jakobs Veldige din gjenløser.

[^1]:  JER 25, 9; 27, 5-8.
