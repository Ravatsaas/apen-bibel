## Kapittel 54

1 Rop med fryd, du ufruktbare, som ikke fødte! Bryt ut i fryderop og juble, du som ikke var i barnsnød! For den enslige kvinnes barn er flere enn hennes som har mann, sier Herren.
2 Utvid plassen for ditt telt, og la dem spenne ut teppene til din bolig, hindre det ikke! Strekk dine snorer langt ut, og gjør dine teltplugger faste!
3 For du skal brede deg ut både til høyre og til venstre, og din slekt skal ta hedningefolk i eie og bygge opp igjen ødelagte byer.
4 Frykt ikke, du skal ikke bli skuffet, og vær ikke skamfull, du skal ikke bli til skamme! Din ungdoms skam skal du glemme, og din enkestands vanære skal du ikke mere komme i hu.
5 For din skaper er din ektemann, Herren, hærskarenes Gud, er hans navn, og Israels Hellige er din gjenløser, all jordens Gud kalles han.
6 For som en forlatt kvinne med sorg i hjertet kaller Herren deg, og en ungdomshustru - skulle hun forskytes? sier din Gud.
7 Et lite øyeblikk forlot jeg deg, men med stor barmhjertighet vil jeg samle deg.
8 Da min vrede løp over, skjulte jeg et øyeblikk mitt åsyn for deg, men med evig miskunnhet forbarmer jeg meg over deg, sier Herren, din gjenløser.
9 For som Noahs flom er dette for meg; slik som jeg svor at Noahs flom ikke mere skal gå over jorden, slik har jeg nå svoret at jeg ikke vil vredes på deg eller skjenne på deg.
10 For fjellene kan vei vike, og haugene rokkes, men min miskunnhet skal ikke vike fra deg, og min fredspakt skal ikke rokkes, sier Herren, han som forbarmer seg over deg.
11 Du arme som er bortrevet av storm, som ingen trøst har funnet! Se, jeg legger dine steiner i blyglans og bygger din grunnmur med safirer;
12 jeg gjør dine murtinder av rubiner og dine porter av karfunkelsteiner og hele din ringmur av dyre steiner.
13 Og alle dine barn skal være lært av Herren, og dine barns fred skal være stor.
14 Ved rettferdighet skal du bli grunnfestet; vær langt fra angst, for du skal intet ha å frykte, og fra redsel, for den skal ikke komme nær til deg!
15 Se, slår de seg sammen mot deg, så er det ikke fra meg; de som slår seg sammen mot deg, skal falle i striden mot deg.
16 Se, jeg skaper smeden, som puster i kullilden og lager et redskap til sin gjerning, og jeg skaper en ødelegger til å skade.
17 Intet våpen som blir smidd mot deg, skal ha fremgang, og hver tunge som går i rette med deg, skal du få domfelt; dette er Herrens tjeneres arv og den rett de får av meg, sier Herren.
