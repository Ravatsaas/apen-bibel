## Kapittel 61

1 Herrens, Israels Guds Ånd er over meg, fordi Herren har salvet meg til å forkynne et godt budskap for de saktmodige; han har sendt meg til å forbinde dem som har et sønderbrutt hjerte, til å utrope frihet for de fangne og løslatelse for de bundne,
2 til å utrope et nådens år fra Herren og en hevnens dag fra vår Gud, til å trøste alle sørgende,
3 til å gi de sørgende i Sion hodepryd i stedet for aske, gledes olje i stedet for sorg, lovprisnings kappe i stedet for en vansmektet ånd, og de skal kalles rettferdighetens terebinter, Herrens plantning til hans ære.
4 Og de skal bygge opp igjen det som ble ødelagt i eldgammel tid, gjenreise det som har ligget øde fra de første slekter; de skal fornye ødelagte byer, det som har ligget øde fra slekt til slekt.
5 Og fremmede skal stå og vokte deres flokker, og utlendinger skal være deres åkerdyrkere og vingårdsmenn.
6 Men dere, dere skal kalles Herrens prester, vår Guds tjenere skal de kalle dere; folkenes gods skal dere spise, og deres herlighet skal gå over til dere.
7 For deres skam skal dere få dobbelt gjengjeld, og de som led vanære, skal nå juble over sin lodd; derfor skal de få dobbelt lodd i sitt land, evig glede skal bli dem til del;
8 for jeg, Herren, elsker rett og hater urettferdig rov, og trofast vil jeg gi dem deres lønn, og en evig pakt vil jeg gjøre med dem.
9 Og deres slekt skal bli kjent blant folkene, og deres avkom blant folkeslagene; alle som ser dem, skal kjenne at de er en slekt Herren har velsignet.
10 Jeg vil glede meg i Herren, min sjel skal fryde seg i min Gud; for han har kledd meg i frelsens klær, i rettferdighetens kappe har han svøpt meg, slik som brudgommen, som setter på seg en hue prektig som prestens, og slik som bruden, som pryder seg med sine smykker.
11 For som jorden lar sine spirer skyte fram, og som en have lar sine vekster spire, slik skal Herren, Israels Gud, la rettferdighet og lovsang fremspire for alle folkenes åsyn.
