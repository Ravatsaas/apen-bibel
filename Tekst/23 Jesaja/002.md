## Kapittel 2

1 Det ord som Jesaja, sønn av Amos, mottok i et syn om Juda og Jerusalem.
2 Og det skal skje i de siste dager[^1], da skal fjellet der Herrens hus står, være grunnfestet på toppen av fjellene og høyt hevet over alle høyder, og alle hedningefolk skal strømme til det.
3 Og mange folkeslag skal gå avsted og si: Kom, la oss gå opp til Herrens berg, til Jakobs Guds hus, så han kan lære oss sine veier, og vi ferdes på hans stier! For fra Sion skal lov utgå, og Herrens ord fra Jerusalem.
4 Og han skal dømme mellom hedningefolkene og skifte rett for mange folkeslag, og de skal smi sine sverd om til hakker og sine spyd til vingårdskniver; et folk skal ikke lenger løfte sverd mot et annet, og de skal ikke mere lære å føre krig.
5 Jakobs hus! Kom, la oss vandre i Herrens lys!
6 For du har forkastet ditt folk, Jakobs hus, fordi de er fulle av Østerlands kunster og spår av skyene som filistrene, og mennesker av fremmed ætt drar de inn i landet i mengde.
7 Deres land ble fullt av sølv og gull, og det er ingen ende på dets skatter; deres land ble fullt av hester, og det er ingen ende på dets vogner;
8 deres land ble fullt av avguder; de tilber sine henders verk, det deres fingrer har gjort.
9 Og mennesket blir bøyet, og mannen ydmyket - tilgi dem ikke!
10 Gå inn i fjellet og skjul deg i støvet for Herrens gru og for hans høyhets herlighet!
11 Menneskets stolte øyne blir ydmyket, og mennenes stolthet blir bøyet, og Herren alene er høy på den dag.
12 For Herren, hærskarenes Gud, har satt en dag til dom over alt stolt og høyt og over alt opphøyet, så det blir ydmyket,
13 både over alle Libanons sedrer, de høye og opphøyde, og over alle Basans eker
14 og over alle de høye fjell og over alle de stolte høyder
15 og over hvert høyt tårn og over hver fast mur
16 og over alle Tarsis-skip og over alt som er fagert å skue.
17 Og menneskets overmot blir bøyet, og mennenes stolthet blir ydmyket, og Herren alene er høy på den dag.
18 Og avgudene - med dem er det helt forbi.
19 Og folk skal gå inn i fjellhulene og i jordens revner for Herrens gru og for hans høyhets herlighet, når han reiser seg for å forferde jorden.
20 På den dag skal menneskene kaste sine guder av sølv og gull, som de har gjort seg for å tilbe dem, bort til muldvarpene og flaggermusene
21 og gå inn i fjellkløftene og i berghulene for Herrens gru og for hans høyhets herlighet, når han reiser seg for å forferde jorden.
22 Hold da opp med å stole på mennesket, i hvis nese det bare er et pust! Hva er han å akte for?

[^1]:  1MO 49, 1. JER 3, 17. MIK 4, 1 fg. SKR 8, 20 fg.
