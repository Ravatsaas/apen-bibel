## Kapittel 7

1 I Babels konge Belsasars første år hadde Daniel en drøm og så i sitt indre syner mens han lå på sitt leie; siden skrev han drømmen opp og fortalte dens hovedinnhold.
2 Slik lød Daniels fortelling: Jeg hadde et syn om natten, og i det syn så jeg hvordan himmelens fire vinder brøt fram over det store hav.
3 Og fire store dyr steg opp av havet, og alle var de forskjellige fra hverandre.
4 Det første var som en løve og hadde ørnevinger; og mens jeg så på det, ble dets vinger revet av, og det ble løftet fra jorden og reist på to føtter som et menneske, og det fikk et menneskehjerte.
5 Så fikk jeg se et dyr til, det annet i rekken; det var likt en bjørn og reiste seg på den ene side*; det hadde tre ribben i sitt gap mellom sine tenner, og det ble sagt til det: Stå opp og et meget kjøtt! / {* d.e. på det ene forben.}
6 Deretter så jeg i mitt syn et annet dyr, som lignet en leopard; det hadde fire fuglevinger på ryggen og hadde fire hoder, og det fikk stort velde.
7 Deretter fikk jeg i mine nattlige syner se et fjerde dyr, fryktelig og forferdelig og overmåte sterkt; det hadde store tenner av jern og spiste og knuste, og det som ble tilovers, trådte det ned med sine føtter; det var anderledes enn alle de første dyr og hadde ti horn.
8 Jeg aktet nøye på hornene; da fikk jeg se et annet lite horn som skjøt opp mellom dem, og tre av de første horn ble rykket opp for dets skyld, og dette horn hadde øyne som menneskeøyne og en munn som talte store ord.
9 Mens jeg så på dette, ble det satt stoler fram, og en gammel av dager satte seg; hans klær var hvite som snø, og håret på hans hode var som ren ull; tronen hans var flammer, og hjulene på den var brennende ild.
10 En strøm av ild fløt fram og gikk ut fra ham; tusen ganger tusen tjente ham, og ti tusen ganger ti tusen sto foran ham; retten ble satt, og bøker ble åpnet.
11 Mens jeg så på dette, ble dyret drept for de store ords skyld som hornet talte, og dets kropp ble tilintetgjort og kastet i ilden for å brennes.
12 De andre dyrs herredømme ble tatt fra dem; for deres levetid var fastsatt til tid og stund.
13 Fremdeles fikk jeg i mine nattlige syner se hvordan en som lignet en menneskesønn, kom med himmelens skyer; han gikk bort til den gamle av dager og ble ført fram for ham.
14 Og det ble gitt ham herredømme og ære og rike, og alle folk, ætter og tungemål skulle tjene ham; hans herredømme er et evig herredømme, som ikke forgår, og hans rike er et rike som ikke ødelegges.
15 Da ble jeg, Daniel, grepet av uro i min ånd, og synene i mitt indre forferdet meg.
16 Jeg gikk bort til en av dem som sto der, og ba ham om å få sikker opplysning om alt dette; og han svarte meg og kunngjorde meg uttydningen av det:
17 Disse fire store dyr betyr at fire konger skal oppstå av jorden;
18 men den Høyestes hellige skal få riket og ha det i eie til evig tid, ja i evigheters evighet.
19 Da ønsket jeg å få sikker opplysning om det fjerde dyr, som var anderledes enn alle de andre, det som var så fryktelig og hadde tenner av jern og klør av kobber, og som spiste og knuste og trådte det som ble tilovers, ned med sine føtter,
20 og likeså om de ti horn på dets hode, og om det nye horn, det som skjøt opp, og for hvis skyld tre av de andre horn falt av - det horn som både hadde øyne og en munn som talte store ord, og som var større å se til enn de andre.
21 Jeg så hvordan dette horn førte krig mot de hellige og fikk overhånd over dem,
22 inntil den gamle av dager kom, og den Høyestes hellige fikk sin rett, og tiden kom da de hellige tok riket i eie.
23 Så lød hans ord: Det fjerde dyr betyr at det på jorden skal komme et fjerde rike, som skal være anderledes enn alle de andre riker, og det skal sluke hele jorden og søndertrede og knuse den.
24 Og de ti horn betyr at det av dette rike skal oppstå ti konger, og etter dem skal det oppstå en annen konge, som skal være anderledes enn de foregående, og som skal ydmyke tre konger,
25 og han skal tale ord mot den Høyeste og undertrykke den Høyestes hellige; han skal tenke på å forandre hellige tider og lov, og de skal gis i hans hånd en tid og tider og en halv tid*. / {* ett år og to år og et halvt år; DNL 12, 7.}
26 Så blir retten satt, og herredømmet skal fratas ham, så han blir ødelagt og tilintetgjort for all tid.
27 Og riket og herredømmet og makten over rikene under hele himmelen skal gis til det folk som er den Høyestes hellige; dets rike skal være et evig rike, og alle makter skal tjene og lyde det.
28 Hermed er min fortelling til ende. Jeg, Daniel, forferdedes storlig av mine tanker, og mitt ansikt skiftet farge; men jeg gjemte det jeg hadde sett og hørt, i mitt hjerte.
