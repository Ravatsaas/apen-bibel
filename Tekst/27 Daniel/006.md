## Kapittel 6

1 Og mederen Darius mottok riket; han var da to og seksti år gammel.
2 Darius fant for godt å sette hundre og tyve satraper over riket; de skulle bo rundt omkring i hele riket.
3 Og over dem satte han tre riksråder, og av dem var Daniel den ene; for dem skulle satrapene avlegge regnskap, så kongen ikke skulle lide noe tap.
4 Men Daniel utmerket seg fremfor riksrådene og satrapene, fordi det var en høy ånd i ham, og kongen tenkte på å sette ham over hele riket.
5 Da søkte riksrådene og satrapene å finne skyld hos Daniel vedkommende rikets styrelse, men de kunne ikke finne noen skyld eller noen urett, ettersom han var tro, og det ikke fantes noen forseelse eller noen urett hos ham.
6 Så sa disse menn: Vi finner ingen skyld hos denne Daniel, det skulle da være at vi kunne finne noe å anklage ham for i hans gudsdyrkelse.
7 Da stormet disse riksråder og satraper inn til kongen og sa til ham: Kong Darius leve evindelig!
8 Alle riksrådene, stattholderne og satrapene, rådsherrene og landshøvdingene har rådslått om at det burde utstedes en kongelig forordning og gis et strengt forbud, at hver den som i løpet av tretti dager ber til noen gud eller noe menneske uten til deg, konge, skal kastes i løvehulen.
9 Så utsted nå, konge, et slikt forbud, og la det sette opp skriftlig, så det etter medernes og persernes uforanderlige lov ikke kan tilbakekalles.
10 I overensstemmelse hermed lot kong Darius sette opp en skrivelse med et slikt forbud.
11 Men så snart Daniel fikk vite at skrivelsen var satt opp, gikk han inn i sitt hus; der hadde han i sin sal åpne vinduer som vendte mot Jerusalem, og tre ganger om dagen bøyde han sine knær med bønn og lovprisning for sin Guds åsyn, aldeles som han hadde gjort før.
12 Da stormet disse menn inn og fant Daniel bedende og bønnfallende for sin Gud.
13 Så gikk de fram for kongen og spurte med tanke på det kongelige forbud: Har du ikke latt sette opp et forbud, at hvert menneske som i løpet av tretti dager ber til noen gud eller noe menneske uten til deg, konge, skal kastes i løvehulen? Kongen svarte: Det ord står fast etter medernes og persernes uforanderlige lov.
14 Da tok de til orde og sa der de sto foran kongen: Daniel, som er en av de bortførte fra Juda, har ikke aktet på deg, konge, eller på det forbud du har latt sette opp; tre ganger om dagen holder han bønn.
15 Da kongen hørte dette, ble han meget bedrøvet og tenkte på hvordan han skulle kunne frelse Daniel, og helt til solen gikk ned, gjorde han seg umak for å utfri ham.
16 Da stormet disse menn inn på kongen og sa til ham: Vit, konge, at det gjelder den lov hos mederne og perserne at intet forbud og ingen forordning som kongen utsteder, kan forandres.
17 Så befalte kongen at Daniel skulle hentes og kastes i løvehulen. Og kongen tok til orde og sa til Daniel: Din Gud, som du stadig dyrker, han frelse deg!
18 Så ble en stein ført fram og lagt over hulens åpning, og kongen forseglet den med sitt eget og sine stormenns segl, så det ikke skulle kunne skje noen forandring i det som var gjort med Daniel.
19 Deretter gikk kongen hjem til sitt palass og fastet hele natten, og han lot ikke noen av sine medhustruer komme inn til seg, og søvnen flyktet fra ham.
20 Tidlig om morgenen, så snart det lysnet, sto kongen opp og skyndte seg til løvehulen.
21 Og da han kom nær til hulen, ropte han med sorgfull røst på Daniel. Han tok til orde og sa til Daniel: Daniel, du den levende Guds tjener! Har din Gud, som du stadig har dyrket, maktet å frelse deg fra løvene?
22 Da svarte Daniel kongen: Kongen leve evindelig!
23 Min Gud sendte sin engel og lukket løvenes gap, så de ikke har gjort meg noen skade, fordi jeg er funnet uskyldig for ham, og heller ikke mot deg, konge, har jeg gjort noe galt.
24 Da ble kongen meget glad og befalte at Daniel skulle dras opp av hulen; og da Daniel var dradd opp av hulen, fantes det ingen skade på ham, fordi han hadde trodd på sin Gud.
25 Og kongen befalte at de menn som hadde klaget på Daniel, skulle hentes, og de ble med sine barn og hustruer kastet i løvehulen; og før de nådde bunnen i hulen, falt løvene over dem og knuste alle deres ben.
26 Deretter skrev kong Darius til alle folk, ætter og tungemål som fantes på den hele jord: Alt godt bli dere i rikt mål til del!
27 Jeg gir hermed det bud at alle folk i hele mitt kongerikes område skal skjelve og frykte for Daniels Gud; for han er den levende Gud og blir i evighet, og hans rike ødelegges ikke, og hans herredømme varer inntil enden.
28 Han frelser og utfrir og gjør tegn og under i himmelen og på jorden - han som frelste Daniel av løvenes vold.
29 Og Daniel levde æret og lykkelig både under Darius' og perseren Kyros' regjering.
