## Kapittel 2

1 I sitt annet regjeringsår hadde Nebukadnesar drømmer som gjorde hans sinn urolig, og det var forbi med hans søvn.
2 Og kongen lot kalle tegnsutleggerne og åndemanerne og trollmennene og kaldeerne, for at de skulle fortelle kongen hans drømmer; og de kom og trådte fram for kongen.
3 Og kongen sa til dem: Jeg har hatt en drøm, og mitt sinn er blitt urolig; jeg stunder etter å få drømmen å vite.
4 Da talte kaldeerne til kongen på araméisk: Kongen leve evindelig! Si dine tjenere drømmen! Så skal vi kunngjøre deg dens uttydning.
5 Kongen svarte kaldeerne: Dette mitt ord står fast: Hvis dere ikke kunngjør meg drømmen og dens uttydning, så skal dere bli hugget i stykker, og deres huser gjort til en møkkdynge.
6 Men dersom dere kunngjør meg drømmen og dens uttydning, så skal dere få rike gaver og stor ære av meg. Derfor, si meg drømmen og dens uttydning!
7 Da svarte de annen gang: Vil ikke kongen si sine tjenere drømmen! Så skal vi si hva den betyr.
8 Kongen svarte: Jeg vet for visst at dere bare vil vinne tid, fordi dere ser at det ord jeg sa, står fast.
9 Såfremt dere ikke sier meg drømmen, da er dommen over dere uforanderlig. Men dere er blitt enige om å fortelle meg en skammelig løgn, i håp om at tidene skal forandre seg, derfor, si meg drømmen, så jeg kan vite at dere også kan kunngjøre meg dens uttydning!
10 Kaldeerne svarte kongen: Det er ikke et menneske på jorden som kan kunngjøre kongen det han vil vite; for ingen konge, hvor stor og mektig han var, har nogensinne krevd noe slikt av noen tegnsutlegger eller åndemaner eller kaldeer.
11 For det som kongen krever, er altfor vanskelig, og det er ingen annen som kan kunngjøre kongen hva han vil vite, enn gudene, som ikke har sin bolig blant menneskene.
12 Over dette ble kongen harm og meget vred, og han befalte at alle Babels vismenn skulle drepes.
13 Da denne befaling var utstedt, og de skulle til å drepe vismennene, lette de også etter Daniel og hans medbrødre for å drepe dem.
14 Da sa Daniel et klokt og forstandig ord til Arjok, høvdingen for kongens livvakt, som hadde draget ut for å drepe Babels vismenn.
15 Han tok til orde og spurte Arjok, kongens høvedsmann: Hvorfor har kongen utstedt denne strenge befaling? Da fortalte Arjok Daniel hvordan det hadde seg.
16 Så gikk Daniel inn og ba kongen at han ville gi ham en frist, så han kunne kunngjøre kongen uttydningen.
17 Deretter gikk Daniel hjem og fortalte Hananja, Misael og Asarja, sine medbrødre, det som hadde hendt,
18 for at de skulle be himmelens Gud at han i sin barmhjertighet ville åpenbare denne hemmelighet, så at ikke Daniel og hans medbrødre skulle bli drept sammen med Babels andre vismenn.
19 Da ble hemmeligheten åpenbart Daniel i et syn om natten; og Daniel priste himmelens Gud.
20 Daniel tok til orde og sa: Lovet være Guds navn fra evighet og til evighet! For visdommen og styrken hører ham til,
21 og han omskifter tider og stunder, avsetter konger og innsetter konger; han gir de vise visdom og de forstandige forstand;
22 han åpenbarer det dype og skjulte; han vet hva som er i mørket, og hos ham bor lyset.
23 Deg, mine fedres Gud, takker og priser jeg, fordi du har gitt meg visdom og styrke og nå har kunngjort meg hva vi ba deg om; for det som kongen ville vite har du kunngjort oss.
24 Så gikk da Daniel inn til Arjok, som kongen hadde gitt pålegg om å drepe Babels vismenn; han kom og sa til ham: Drep ikke Babels vismenn! Før meg inn til kongen! Så vil jeg kunngjøre kongen uttydningen.
25 Da førte Arjok Daniel i hast inn til kongen og sa til ham: Jeg har funnet en av de bortførte fra Juda, han vil kunngjøre kongen uttydningen.
26 Kongen svarte Daniel, som hadde fått navnet Beltsasar: Er du i stand til å kunngjøre meg den drøm jeg har hatt, og dens uttydning?
27 Daniel svarte kongen: Den hemmelighet kongen ønsker å få vite, makter ingen vismenn, åndemanere, tegnsutleggere eller sannsigere å kunngjøre kongen;
28 men det er en Gud i himmelen, som åpenbarer hemmeligheter, og han har kunngjort kong Nebukadnesar hva som skal skje i de siste dager. Dette var den drøm og de syner du hadde i ditt indre, mens du hvilte på ditt leie:
29 Da du, konge, lå på ditt leie, steg det opp hos deg tanker om hva som skulle skje i fremtiden; og han som åpenbarer hemmeligheter, kunngjorde deg hva som skal skje.
30 Og for meg er denne hemmelighet blitt åpenbart, ikke fordi jeg eier noen visdom fremfor alle andre som lever, men for at uttydningen skulle kunngjøres kongen, og du skulle få ditt hjertes tanker å vite.
31 Konge, du så i ditt syn et stort bilde; det var et veldig bilde, og dets glans var overmåte stor; det sto like foran deg, og det var forferdelig å skue.
32 Bildets hode var av fint gull, brystet og armene av sølv, buken og lendene av kobber,
33 benene av jern og føttene dels av jern og dels av leire.
34 Mens du så på bildet, ble en stein revet løs, men ikke med hender, og den rammet bildet på føttene, som var av jern og leire, og knuste dem.
35 Da knustes på én gang både jernet, leiren, kobberet, sølvet og gullet, og det ble som agner fra treskeplassene om sommeren, og vinden tok det så det ikke fantes spor etter det. Men steinen som rammet bildet, ble til et stort fjell, som fylte hele jorden.
36 Det var drømmen; og nå skal vi si kongen uttydningen.
37 Konge, du kongenes konge, som himmelens Gud har gitt riket og makten og styrken og æren -
38 overalt hvor menneskenes barn, markens dyr og himmelens fugler har sine bosteder, har han gitt dem i din hånd og gjort deg til herre over dem alle - du er hodet av gull.
39 Men etter deg skal det oppkomme et annet rike, ringere enn ditt, og så enda et tredje rike, som er av kobber, og som skal herske over all jorden,
40 og deretter et fjerde rike, som skal være sterkt som jernet; ettersom jernet knuser og sønderslår alt, skal det som det sønderknusende jern sønderslå og sønderknuse alle hine riker.
41 Og at føttene og tærne som du så, dels var av pottemakerler og dels av jern, det betyr at det skal være et delt rike, og at det skal være noe av jernets styrke i det, ettersom du så jernet blandet med leiren.
42 Og at tærne på føttene dels var av jern og dels av leire, det betyr at riket for en del skal være sterkt og for en del skrøpelig,
43 og at jernet som du så, var blandet med leire, det betyr at de* skal blande seg med hverandre ved giftermål, men at de allikevel ikke i lengden skal holde sammen, slik som jernet ikke blander seg med leiren. / {* d.e. rikets konger.}
44 Og i disse kongers dager vil himmelens Gud opprette et rike, som i all evighet ikke skal ødelegges, og dette rike skal ikke overlates til noe annet folk; det skal knuse og gjøre ende på alle hine riker, men selv skal det stå fast evindelig;
45 for du så jo at en stein ble revet løs fra fjellet, men ikke med hender, og knuste jernet, kobberet, leiren, sølvet og gullet. Den store Gud har kunngjort kongen hva som skal skje i fremtiden, og fast står drømmen, og troverdig er dens uttydning.
46 Da falt kong Nebukadnesar på sitt ansikt og tilba Daniel, og han befalte at de skulle ofre ham matoffer og røkelse.
47 Og kongen tok til orde og sa til Daniel: I sannhet, deres Gud er gudenes Gud og kongenes herre og en som åpenbarer hemmeligheter, siden du har kunnet åpenbare denne hemmelighet.
48 Deretter gjorde kongen Daniel til en stor mann, og han gav ham mange store gaver og satte ham til herre over hele landskapet Babel og til øverste forstander for alle Babels vismenn.
49 Og på Daniels bønn satte kongen Sadrak, Mesak og Abed-Nego til å styre landskapet Babel; men Daniel selv ble ved kongens hoff.
