## Kapittel 3

1 Kong Nebukadnesar gjorde et billede av gull, seksti alen høyt og seks alen bredt, og stilte det opp i Duradalen i landskapet Babel.
2 Og kong Nebukadnesar sendte ut folk som skulle stevne sammen satrapene, stattholderne og landshøvdingene, overdommerne, skattmesterne, de lovkyndige, dommerne og alle landskapenes embedsmenn og befale dem å komme til innvielsen av det billede kong Nebukadnesar hadde stilt opp.
3 Da kom satrapene, stattholderne og landshøvdingene, overdommerne, skattmesterne, de lovkyndige, dommerne og alle landskapenes embedsmenn sammen til innvielsen av det billede kong Nebukadnesar hadde stilt opp, og de trådte fram foran det billede Nebukadnesar hadde stilt opp.
4 Og herolden ropte med høy røst: Det være dere sagt, dere folk, ætter og tungemål:
5 Så snart dere hører lyden av horn, fløyte, citar, harpe, lutt og sekkepipe og alle andre slags strengelek, skal dere falle ned og tilbe det gullbillede kong Nebukadnesar har stilt opp.
6 Og den som ikke faller ned og tilber, skal i samme stund kastes i den brennende ildovn.
7 Så snart nå alle folkene hørte lyden av horn, fløyte, citar, harpe, lutt og alle andre slags strengelek, falt alle folk, ætter og tungemål ned og tilba det gullbillede kong Nebukadnesar hadde stilt opp.
8 Men straks etter sto noen kaldeiske menn fram og klaget på jødene.
9 De tok til orde og sa til kong Nebukadnesar: Kongen leve evindelig!
10 Konge, du har gitt befaling om at hvert menneske som hørte lyden av horn, fløyte, citar, harpe, lutt, sekkepipe og alle andre slags strengelek, skulle falle ned og tilbe gullbilledet,
11 og den som ikke falt ned og tilba, skulle kastes i den brennende ildovn.
12 Men nå er her noen jødiske menn som du har satt til å styre landskapet Babel, Sadrak, Mesak og Abed-Nego; disse menn har ikke aktet på ditt bud, konge! De dyrker ikke dine guder, og det gullbillede du har stilt opp, tilber de ikke.
13 Da ble Nebukadnesar vred og harm og befalte at Sadrak, Mesak og Abed-Nego skulle føres fram; så ble disse menn ført fram for kongen.
14 Nebukadnesar tok til orde og sa til dem: Er det med forsett, Sadrak, Mesak og Abed-Nego, at dere ikke dyrker min gud og ikke tilber det gullbillede jeg har stilt opp?
15 Nuvel, hvis dere, når dere hører lyden av horn, fløyte, citar, harpe, lutt, sekkepipe og alle andre slags strengelek, er rede til å falle ned og tilbe det billede jeg har gjort, så er det godt og vel; men hvis dere ikke tilber det, så skal dere i samme stund kastes i den brennende ildovn, og hvem er den gud som kan frelse dere av min hånd?
16 Sadrak, Mesak og Abed-Nego svarte kongen: Nebukadnesar! Vi har ikke nødig å svare deg et ord på dette.
17 Vår Gud, som vi dyrker, er mektig til å frelse oss; av den brennende ildovn og av din hånd, konge, vil han frelse.
18 Men hvis ikke, da skal du vite, konge, at vi ikke vil dyrke dine guder eller tilbe det gullbillede du har stilt opp.
19 Da ble Nebukadnesar full av harme, og uttrykket i hans ansikt forandret seg, idet han så på Sadrak, Mesak og Abed-Nego. Han tok til orde og sa at ovnen skulle gjøres syv ganger hetere enn de hadde funnet for godt å opphete den.
20 Og han befalte noen sterke menn i hans hær å binde Sadrak, Mesak og Abed-Nego og kaste dem i den brennende ildovn.
21 Da ble disse menn med sine skjorter, kjortler og kapper og sine andre klær bundet og kastet i den brennende ildovn.
22 Såsom nå kongens ord var så strengt, og ovnen var blitt så overmåte sterkt opphetet, drepte flammen de menn som hadde ført Sadrak, Mesak og Abed-Nego dit opp.
23 Men disse tre menn, Sadrak, Mesak og Abed-Nego, ble kastet bundet ned i den brennende ildovn.
24 Da forferdedes kong Nebukadnesar og reiste seg hastig opp. Han tok til orde og sa til sine rådsherrer: Kastet vi ikke tre menn bundet i ilden? De svarte kongen: Jovisst, konge!
25 Han tok igjen til orde og sa: Men jeg ser fire menn som går løse omkring inne i ilden, og det er ingen skade å se på dem, og den fjerde ser ut som en gudesønn.
26 Da gikk Nebukadnesar bort til døren på den brennende ildovn. Han tok til orde og sa: Sadrak, Mesak og Abed-Nego, dere den høyeste guds tjenere! Kom hit ut! Da gikk Sadrak, Mesak og Abed-Nego ut av ilden.
27 Og satrapene, stattholderne, landshøvdingene og kongens rådsherrer kom sammen; de så at ilden ikke hadde hatt noen makt over disse menns legemer, og at håret på deres hoder ikke var svidd, og at deres skjorter ikke hadde lidt noen skade; det kunne ikke engang kjennes lukt av noe brent på dem.
28 Da tok Nebukadnesar til orde og sa: Lovet være Sadraks, Mesaks og Abed-Negos gud, som sendte sin engel og frelste sine tjenere, som satte sin lit til ham og gjorde mot kongens ord og vågde sitt liv for ikke å dyrke eller tilbe noen gud uten sin gud.
29 Så gir jeg da nå det bud at den som i sine ord forser seg mot Sadraks, Mesaks og Abed-Negos gud, hva folk eller ætt eller tungemål han så hører til, han skal hugges i stykker, og hans hus gjøres til en møkkdynge; for det er ingen annen gud som makter å frelse slik.
30 Så opphøyet kongen Sadrak, Mesak og Abed-Nego til ære og verdighet i landskapet Babel.
