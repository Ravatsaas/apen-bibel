## Kapittel 11

1 jeg sto også ved hans side som hjelper og som vern i mederen Darius' første år. / [DNL 11, 1 er i trykte bøker plassert på slutten av kapittel 10.]
2 Og nå vil jeg kunngjøre deg hva som visst og sant vil hende: Enda skal det oppstå tre konger[^1] i Persia, og den fjerde[^2] skal samle større rikdom enn alle de andre, og når han har vunnet stor makt ved sin rikdom, skal han oppbyde alt mot Grekenlands rike.
3 Så skal det oppstå en veldig konge[^3], og han skal herske med stor makt og gjøre som han vil.
4 Men aldri så snart er han stått fram, så skal hans rike brytes i stykker og deles etter de fire verdenshjørner; det skal ikke tilfalle hans etterkommere og ikke være så mektig som da han rådet; for hans rike skal omstyrtes og tilfalle andre enn dem.
5 Og Sydens konge[^4] skal bli mektig, og en av hans fyrster[^5] skal bli mektigere enn han og råde over et eget rike; hans rike skal være et stort rike.
6 Og mange år etter skal de inngå forbund med hverandre; en datter av Sydens konge skal komme til Nordens konge[^6] for å skape vennskap mellom dem; men hun skal ikke lenge formå å utrette noe, og hverken han[^7] eller datteren som skulle hjelpe ham, skal holde stand, men hun og de som førte henne dit, og hennes far og han som tok imot henne[^8], skal miste livet på den for hver av dem bestemte tid.
7 Men et av skuddene fra hennes røtter[^9] skal trede opp på hans plass; og han skal dra mot fiendens hær og trenge inn i Nordens konges[^10] festninger og gjøre med dem som han vil, og ha overmakt.
8 Endog deres guder med deres støpte bilder, med deres kostbare kar av sølv og gull, skal han føre bort til Egypt; siden skal han i noen år la Nordens konge få være i fred.
9 Så skal Nordens konge dra mot Sydens konges rike, men måtte vende tilbake til sitt land igjen[^11].
10 Og hans sønner[^12] skal ruste seg til strid og samle en veldig krigshær, og den skal dra inn i landet og oversvømme og overskylle det; så skal den komme igjen, og krigen skal føres helt fram til hans festning[^13].
11 Da skal Sydens konge[^14] bli harm og dra ut og stride mot Nordens konge, og han skal stille opp en stor hær, men den skal gis i hans[^14] hånd.
12 Når denne hær er sprengt, skal han bli overmodig; han skal felle titusener, men allikevel ikke få overmakten.
13 Og Nordens konge[^15] skal komme igjen og stille opp en hær som er enda større enn den første; og når noen år er gått til ende, skal han komme med en stor hær og store forråd.
14 Og i de tider skal mange reise seg mot Sydens konge[^16], og voldsmenn[^17] av ditt eget folk skal også reise seg, så synet blir stadfestet; men de skal falle.
15 Og Nordens konge skal komme og oppkaste en voll og innta en sterk festning[^18], og Sydens makt skal ikke kunne holde stand, og enn ikke hans[^19] utvalgte mannskap har kraft til å holde stand.
16 Og den som rykker mot ham, skal gjøre som han vil, og ingen skal kunne stå seg mot ham; han skal feste fot i det fagre land[^20] og føre ødeleggelse med seg.
17 Og han[^21] skal ta seg fore å komme med hele sitt rikes makt[^22], men er villig til å inngå forlik, og det skal han også få i stand; og en kvinne, sin egen datter[^23], skal han gi ham, for at hun skal volde ødeleggelse; men det skal ikke komme i stand og ikke lykkes for ham.
18 Så skal han vende seg mot øyene og innta mange, men en hærfører[^24] skal gjøre ende på hans hån og endog la hans hån falle tilbake på ham selv.
19 Da skal han vende seg mot festningene i sitt eget land, men han snubler og faller og er ikke mere til.
20 Og på hans plass skal det oppstå en[^25] som skal la en skattekrever[^26] dra gjennom rikets pryd[^27]; og noen dager etter skal han omkomme, men ikke ved vrede, heller ikke i krig[^28].
21 Og på hans plass skal det oppstå et foraktelig menneske[^29], som de ikke har overgitt kongedømmets herlighet; men han kommer uventende og tilegner seg kongedømmet ved list og svik.
22 Og de oversvømmende hærer[^30] skal oversvømmes av ham og tilintetgjøres, og likeså forbundsfyrsten[^31];
23 for etter at han har inngått forbund med ham, skal han fare fram med svik; han skal dra ut og få overmakten med få folk.
24 Uventende skal han falle inn i landets fruktbareste bygder og gjøre ting som hans fedre og hans fedres fedre ikke har gjort; hærfang og rov og gods skal han strø ut til sine folk, og mot faste byer skal han legge opp onde råd, og det vil vare en tid.
25 Han skal oppbyde sin makt og sitt mot mot Sydens konge og komme med en stor hær; men Sydens konge skal også ruste seg til krig med en overmåte stor og sterk hær; men han skal ikke kunne holde stand; for det blir lagt opp onde råd mot ham.
26 De som spiser ved hans bord, skal felle ham; hans hær skal strømme fram, og det skal bli et stort mannefall.
27 Begge konger[^32] har ondt i sinne, og mens de sitter ved samme bord, skal de tale løgn; men det skal ikke lykkes, for enda drøyer det med enden, til den fastsatte tid kommer.
28 Han[^33] skal vende tilbake til sitt land med meget gods, og han skal legge opp råd mot den hellige pakt, og etter at han har utført dem, skal han vende tilbake til sitt land.
29 Til fastsatt tid skal han igjen dra mot Syden; men den siste gang skal det ikke gå som første gang;
30 for skip fra Kittim[^34] skal komme imot ham, og han skal bli motfallen og vende om og la sin vrede gå ut over den hellige pakt; så skal han vende om og legge merke til dem som forlater den hellige pakt.
31 Og hærer som han sender ut, skal komme og vanhellige helligdommen, den faste borg[^35], og avskaffe det stadige offer og stille opp den ødeleggende styggedom.
32 Og dem som synder mot pakten, skal han gjøre til hedninger ved glatte ord; men de av folket som kjenner sin Gud, skal stå fast og holde ut.
33 Og de forstandige blant folket skal lære mengden, og de skal falle ved sverd og bål og ved fangenskap og plyndring en tid lang.
34 Men mens de holder på å ligge under, skal de få en liten hjelp, og mange skal slå seg i lag med dem på skrømt.
35 Og noen av de forstandige skal falle, sa de kan bli prøvd og renset og vasket til endens tid; for enda drøyer det med enden, til den fastsatte tid kommer.
36 Og kongen skal gjøre som han vil, og opphøye seg og heve seg over enhver gud, og mot gudenes Gud skal han tale forferdelige ord, og han skal ha fremgang, inntil vreden er til ende; for det som er fast besluttet, vil bli fullbyrdet.
37 På sine fedres guder skal han ikke akte, heller ikke på kvinnenes lyst[^36] eller på noen annen gud skal han akte; for han skal opphøye seg over alle.
38 Men festningenes gud skal han ære i stedet; en gud som hans fedre ikke har kjent, skal han ære med gull og sølv og dyre steiner og andre kostelige ting;
39 og slik skal han gjøre med de sterke festninger og med den fremmede gud: Dem som vedkjenner seg denne gud, skal han vise stor ære, og han skal sette dem til å råde over mange, og han skal dele ut jord til dem som lønn.
40 Men i endens tid skal Sydens konge føre krig med ham, og Nordens konge skal storme fram mot ham med vogner og hestfolk og mange skip og falle inn i landene og oversvømme og overskylle dem.
41 Han skal også falle inn i det fagre land, og store skarer skal falle; men disse skal slippe unna hans makt: Edom og Moab og de ypperste av Ammons barn.
42 Og han skal utstrekke sin hånd mot andre land, og Egypt skal ikke slippe unna.
43 Han skal tilegne seg skattene av gull og av sølv og alle Egypts kostelige ting, og libyere og etiopere skal være i hans følge.
44 Men tidender fra Østen og fra Norden skal forferde ham, og han skal dra ut i stor harme for å ødelegge og tilintetgjøre mange.
45 Og han skal slå opp sine palasstelt mellom havet og helligdommens fagre berg; men så bærer det til enden med ham, og det er ingen som hjelper ham.

[^1]:  Kambyses, Smerdes og Darius Hystaspis.
[^2]:  Xerxes.
[^3]:  Aleksander den store.
[^4]:  Egypts konge, Ptolemeus Lagi.
[^5]:  Syrias konge, Seleukus Nikator.
[^6]:  den egyptiske konge Ptolemeus Filadelfus gav den syriske konge Antiokus Teos sin datter Berenike til ekte.
[^7]:  Ptolemeus.
[^8]:  Antiokus, Berenike og hennes venner ble drept.
[^9]:  Ptolemeus Euergetes, en bror av Berenike.
[^10]:  Nordens konge er den syriske konge Seleukus Kallinikus.
[^11]:  Kallinikus' tog mot Egypt mislyktes aldeles.
[^12]:  Kallinikus' sønner, Seleukus Keraunus og Antiokus den store.
[^13]:  den egyptiske konge Ptolemeus Filopators festning Rafia.
[^14]:  Ptolemeus Filopator.
[^15]:  Antiokus den store. DNL 11, 10.
[^16]:  Egypts konge Ptolemeus Epifanes.
[^17]:  ugudelige jøder som falt fra Egypt og holdt seg til Antiokus.
[^18]:  Sidon.
[^19]:  Egypts konges.
[^20]:  DNL 8, 9.
[^21]:  Antiokus den store.
[^22]:  imot Egypts konge.
[^23]:  Kleopatra, datter av Antiokus.
[^24]:  Lucius Scipio.
[^25]:  Seleukus Filopator, konge i Syria.
[^26]:  Heliodorus.
[^27]:  Judea.
[^28]:  Seleukus ble drept med gift av Heliodorus.
[^29]:  Antiokus Epifanes, som hadde vært gissel hos romerne.
[^30]:  d.e. den egyptiske hær.
[^31]:  den egyptiske konge Ptolemeus Filometor.
[^32]:  Ptolemeus Filometor og Antiokus.
[^33]:  Antiokus.
[^34]:  d.e. romerske. DNL 11, 28.
[^35]:  d.e. templet.
[^36]:  en især av kvinner dyrket avgud.
