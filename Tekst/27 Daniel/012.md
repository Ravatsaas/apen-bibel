## Kapittel 12

1 På den tid skal Mikael stå fram, den store fyrste som verner om ditt folks barn, og det skal komme en trengselstid som det ikke har vært fra den dag noe folk ble til, og like til den tid. Men på den tid skal alle de av ditt folk bli frelst som finnes opskrevet i boken.
2 Og de mange som sover i jordens muld, skal våkne opp, somme til evig liv og somme til skam og evig avsky.
3 Men de forstandige skal skinne som himmelhvelvingen skinner, og de som har ført de mange til rettferdighet, skal skinne som stjernene, evindelig og alltid.
4 Og du, Daniel, gjem disse ord og forsegl boken inntil endens tid! Mange skal granske den, og kunnskapen skal bli stor.
5 Så fikk jeg, Daniel, i mitt syn se to andre som sto der, en på den ene elvebredd og en på den andre elvebredd.
6 Og en av dem sa til den mann som var klædd i linklær, og som sto ovenover elvens vann: Hvor lenge vil det vare før disse underfulle ting er til ende?
7 Og jeg hørte hva den mann sa som var klædd i linklær, og som sto ovenover elvens vann; han løftet sin høyre hånd og sin venstre hånd opp mot himmelen og svor ved ham som lever evindelig: En tid og tider og en halv tid*, og når det hellige folks makt er fullstendig knust, skal alle disse ting fullendes. / {* DNL 7, 25.}
8 Og jeg hørte det, men forsto det ikke, og jeg sa: Herre! Hva er det siste av disse ting?
9 Så sa han: Gå bort, Daniel! For disse ord skal være gjemt og forseglet inntil endens tid.
10 Mange skal bli renset og vasket og prøvd; men de ugudelige skal bli ved å være ugudelige, og ingen ugudelig skal forstå det; men de forstandige skal forstå det.
11 Og fra den tid det stadige offer blir avskaffet, og den ødeleggende vederstyggelighet blir stilt opp, skal det gå tusen, to hundre og nitti dager.
12 Salig er den som bier og når fram til tusen, tre hundre og fem og tretti dager.
13 Men gå du din ende i møte! Du skal hvile og stå opp til din lodd ved dagenes ende.
