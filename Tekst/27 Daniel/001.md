## Kapittel 1

1 I Judas konge Jojakims tredje regjeringsår dro Nebukadnesar, kongen i Babel, til Jerusalem og kringsatte det.
2 Og Herren gav Judas konge Jojakim i hans hånd, og likeledes en del av karene i Guds hus, og han førte dem til Sinears land, til sin guds hus - han lot karene sette inn i sin guds skattkammer.
3 Og kongen sa til Aspenas, sin øverste hoffmann, at han skulle ta med seg noen av Israels barn, både av kongeætten og av de fornemste,
4 unge gutter som var uten lyte og fagre å se til, og med evne til å tilegne seg all slags visdom og vinne kunnskap og bli kyndige i videnskap, og som var dyktige til å tjene i kongens palass, og at de skulle opplæres i kaldeernes skrift og tungemål.
5 Og kongen fastsatte hva de hver dag skulle ha av kongens kostelige mat og av den vin han drakk, og befalte at de skulle oppdras i tre år, og når disse år var omme, skulle de bli kongens tjenere.
6 Blant dem var av Judas barn Daniel, Hananja, Misael og Asarja.
7 Og den øverste hoffmann gav dem nye navn: Daniel kalte han Beltsasar og Hananja Sadrak og Misael Mesak og Asarja Abed-Nego.
8 Men Daniel satte seg fore at han ikke ville gjøre seg uren med kongens kostelige mat og med den vin han drakk, og han bad den øverste hoffmann om at han måtte være fri for slik å gjøre seg uren.
9 Og Gud lot Daniel finne velvilje og barmhjertighet hos den øverste hoffmann.
10 Og den øverste hoffmann sa til Daniel: Jeg er redd for at min herre kongen, som har fastsatt hva dere skal spise og drikke, vil synes at deres ansikter ser dårligere ut enn de gutters som er på deres alder, og at dere slik skal føre skyld over mitt hode hos kongen.
11 Da sa Daniel til kjellermesteren, som den øverste hoffmann hadde satt over Daniel, Hananja, Misael og Asarja:
12 Kjære, prøv det med dine tjenere i ti dager og la dem gi oss grønnsaker å spise og vann å drikke,
13 så kan du siden ta vårt utseende i øyesyn, og likeså de gutters utseende som spiser kongens kostelige mat, og gjør så med dine tjenere etter det du da ser!
14 Og han gjorde som de ønsket, og prøvde det med dem i ti dager.
15 Og da de ti dager var omme, viste det seg at de var fagrere å se til og i bedre hold enn alle de gutter som hadde ett av kongens kostelige mat.
16 Da lot kjellermesteren deres kostelige mat bære bort, og likeså den vin de skulle drikke, og gav dem grønnsaker.
17 Og Gud gav disse fire gutter kunnskap og forstand på all slags skrift og visdom, og Daniel skjønte seg på alle slags syner og drømmer.
18 Da den tid kongen hadde fastsatt, var til ende, og de skulle fremstilles for ham, førte den øverste hoffmann dem inn for Nebukadnesar.
19 Og kongen talte med dem, og det fantes ikke blant alle de unge gutter noen som kunne måle seg med Daniel, Hananja, Misael og Asarja; så ble de da kongens tjenere.
20 Og i enhver sak som krevde visdom og forstand, og som kongen spurte dem om, fant han at de ti ganger overgikk alle de tegnsutleggere og åndemanere som fantes i hele hans rike.
21 Og Daniel ble der like til kong Kyros' første år.
