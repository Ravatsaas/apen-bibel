## Kapittel 8

1 I kong Belsasars tredje regjeringsår fikk jeg, Daniel, se et syn, et som kom etter det jeg før hadde sett.
2 Da jeg hadde dette syn, forekom det meg som jeg var i borgen Susan i landskapet Elam, og videre forekom det meg i synet som jeg var ved elven Ulai.
3 Og da jeg så opp, fikk jeg se en vær som sto foran elven; den hadde to horn, og begge hornene var høye, men det ene høyere enn det andre, og det høyeste vokste sist fram.
4 Jeg så væren stange mot vest og mot nord og mot syd, og intet dyr kunne stå seg for den, og det var ingen som kunne frelse av dens vold; den gjorde som den ville, og tedde seg overmodig.
5 Og da jeg videre gav akt, fikk jeg se en geitebukk som kom fra vest og fór fram over hele jorden uten å røre ved jorden, og bukken hadde et veldig horn mellom øynene.
6 Og den kom like bort til væren med de to horn, den som jeg så foran elven, og sprang imot den i sin voldsomme kraft.
7 Og jeg så hvordan den kom tett inn på væren og i sinne fór løs på den og støtte til den og sønderbrøt begge dens horn, og væren hadde ikke kraft til å stå seg for den; og den kastet den til jorden og trådte den ned, og det var ingen som kunne frelse væren av dens vold.
8 Og geitebukken ble overmåte mektig; men just som den hadde nådd sin fulle styrke, ble det store horn brutt av, og i stedet for det vokste det opp fire veldige horn, som vendte mot himmelens fire hjørner.
9 Og av det ene av dem skjøt det opp et nytt horn, som fra først av var lite, men siden ble overmåte stort mot syd og mot øst og mot det fagre land*. / {* d.e. Israels land; DNL 11, 16. 41. JER 3, 19.}
10 Og det vokste like opp til himmelens hær og kastet noen av hæren - av stjernene* - til jorden og trådte dem ned. / {* d.e. av Guds folk; DNL 8, 24.}
11 Ja, like til hærens fyrste hevet det seg; det tok fra ham det stadige offer, og hans helligdoms bolig ble omstyrtet.
12 Og sammen med det stadige offer ble hæren overgitt til ødeleggelse for frafallets skyld; og hornet kastet sannheten til jorden, og det hadde fremgang med alt det foretok seg.
13 Så hørte jeg en av de hellige tale; og en annen hellig sa til ham som talte: For hvor lang tid gjelder synet om det stadige offer og det ødeleggende frafall - at både helligdom og hær overgis til nedtredelse?
14 Og han sa til meg: To tusen og tre hundre aftener og morgener; så skal helligdommen komme til sin rett igjen.
15 Da nå jeg, Daniel, så dette syn, søkte jeg å forstå det; da sto det med én gang foran meg en skikkelse som så ut som en mann.
16 Og jeg hørte et menneskes røst mellom Ulais bredder; han ropte: Gabriel! Forklar synet for ham!
17 Så kom han dit jeg sto, og da han kom, ble jeg forferdet og falt på mitt ansikt; og han sa til meg: Gi akt på mine ord, menneskebarn! For synet sikter til endens tid.
18 Mens han talte med meg, sank jeg sanseløs på mitt ansikt til jorden; da rørte han ved meg og reiste meg opp igjen.
19 Og han sa: Nå vil jeg kunngjøre deg hva som skal skje i vredens siste tid; for synet sikter til den for enden fastsatte tid.
20 Væren du så, den med de to horn, det er kongene av Media og Persia.
21 Og den raggete bukk er kongen av Grekenland, og det store horn mellom dens øyne er den første konge*. / {* Aleksander den store.}
22 Og at dette horn ble avbrutt, og at det kom fire andre i dets sted, det betyr at fire kongeriker* skal komme fra hans folk, men ikke med hans kraft. / {* d.e. det makedoniske, trakiske, syriske og egyptiske.}
23 Og i den siste tid av deres herredømme, når overtrederne har gjort sine synders mål fullt, skal det stå fram en konge med frekt åsyn og kyndig i onde råd*. / {* Antiokus Epifanes.}
24 Og hans makt skal bli stor, men ikke ved hans egen kraft, og han skal gjøre utrolig stor skade og ha fremgang med alt det han foretar seg; han skal ødelegge mektige fyrster og de helliges folk.
25 Og fordi han er klok, skal hans svikefulle ferd lykkes for ham; han skal opphøye seg i sitt hjerte, og han skal ødelegge mange i deres trygghet; ja, mot fyrstenes fyrste skal han sette seg opp; men uten menneskehånd skal han knuses.
26 Og synet om aftenene og morgenene, som det var tale om, er sannhet; men gjem du synet, for det sikter til en fjern fremtid!
27 Men jeg, Daniel, ble rent avmektig, og jeg ble syk en tid; så sto jeg opp og gjorde min tjeneste hos kongen; jeg var forferdet over synet, men det var ingen som forsto det.
