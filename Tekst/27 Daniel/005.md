## Kapittel 5

1 Kong Belsasar gjorde et stort gjestebud for sine tusen stormenn, og han drakk vin for deres øyne.
2 Da vinen smakte Belsasar, befalte han at de gull- og sølvkar som hans far Nebukadnesar hadde tatt bort fra templet i Jerusalem, skulle hentes, så kongen og hans stormenn, hans hustruer og hans medhustruer kunne drikke av dem.
3 Så hentet de de gullkar som var tatt bort fra templet, fra Guds hus i Jerusalem; og kongen og hans stormenn, hans hustruer og hans medhustruer drakk av dem.
4 De drakk vin og priste sine guder av gull og sølv, av kobber, jern, tre og stein.
5 I samme stund kom det til syne fingrer av en menneskehånd, som skrev på den kalkede vegg i kongens palass, midt imot lysestaken. Og kongen så den hånd som skrev.
6 Da skiftet kongen farge, og hans tanker forferdet ham; hans lenders ledemot slappedes, og hans knær slo mot hverandre.
7 Og kongen ropte med høy røst at de skulle hente åndemanerne, kaldeerne og sannsigerne. Så tok han da til orde og sa til Babels vismenn: Den mann som leser denne skrift og kunngjør meg dens uttydning, han skal klæs i purpur og få en gullkjede om sin hals, og i makt skal han være den tredje i riket.
8 Da alle kongens vismenn var kommet til stede, var de ikke i stand til å lese skriften og kunngjøre kongen dens uttydning.
9 Da ble kong Belsasar storlig forferdet og skiftet farge, og hans stormenn ble aldeles forvirret.
10 Ved kongens og hans stormenns ord kom dronningen[^1] inn i gjestebudssalen. Hun tok til orde og sa: Kongen leve evindelig! La ikke dine tanker forferde deg, og skift ikke farge!
11 Det finnes i ditt rike en mann i hvem de hellige guders ånd er, og hos hvem det i din fars dager ble funnet opplysning og klokskap og en visdom som guders visdom; og kong Nebukadnesar, din far, gjorde ham til mester for tegnsutleggerne, åndemanerne, kaldeerne og sannsigerne. Slik, konge, opphøyet din far ham,
12 fordi det hos ham fantes en høy ånd og kunnskap og innsikt og evne til å tyde drømmer og løse gåter og utrede vanskelige spørsmål - jeg mener Daniel, han som kongen gav navnet Beltsasar. Send derfor bud etter Daniel! Så kunngjør han deg uttydningen.
13 Så ble Daniel ført inn for kongen. Og kongen tok til orde og sa til Daniel: Er du Daniel, en av de jødiske fanger som kongen, min far, førte hit fra Juda?
14 Jeg har hørt om deg at guders ånd er i deg, og at det hos deg er funnet opplysning og innsikt og høy visdom.
15 Nå er vismennene og åndemanerne blitt ført inn for meg for å lese denne skrift og kunngjøre meg dens uttydning; men de er ikke i stand til å kunngjøre meg noen uttydning av den.
16 Men jeg har hørt om deg at du kan gi uttydninger og utrede vanskelige spørsmål; kan du nå lese denne skrift og kunngjøre meg dens uttydning, så skal du klæs i purpur og få en gullkjede om din hals, og i makt skal du være den tredje i riket.
17 Da svarte Daniel og sa der han sto foran kongen: Dine gaver kan du selv ha, og dine foræringer kan du gi til en annen! Men skriften skal jeg lese for kongen og kunngjøre ham dens uttydning.
18 Konge! Den høyeste Gud gav Nebukadnesar, din far, riket og makten og æren og herligheten;
19 og for den makts skyld han hadde gitt ham, bevet og fryktet alle folk, slekter og tungemål for ham; hvem han ville, slo han ihjel, og hvem han ville, lot han leve, og hvem han ville, opphøyet han, og hvem han ville, fornedret han.
20 Men da hans hjerte opphøyet seg, og hans ånd ble stolt og overmodig, ble han nedstøtt fra sin kongetrone, og hans ære ble tatt fra ham.
21 Han ble utstøtt fra menneskenes barn, og hans hjerte ble likt dyrenes, og hos villeslene var hans bolig; urter måtte han spise slik som oksene, og av himmelens dugg ble hans legeme vætet, inntil han sannet at den høyeste Gud råder over kongedømmet blant menneskene og setter den han vil, til å styre.
22 Men du Belsasar, hans sønn, har ikke ydmyket ditt hjerte, enda du visste alt dette;
23 du har opphøyet deg mot himmelens herre, og du har latt hente karene som var tatt fra hans hus, og du og dine stormenn, dine hustruer og dine medhustruer har drukket vin av dem, og du har prist dine guder av sølv og gull, av kobber, jern, tre og stein, som ikke ser og ikke hører og ikke har forstand; men den Gud i hvis hånd din livsånde er, og som råder over alle dine veier, har du ikke æret.
24 Derfor ble nå denne hånd sendt fra ham, og denne skrift skrevet.
25 Og dette er den skrift som er skrevet her: Mene, mene, tekel, ufarsin[^2].
26 Og så er uttydningen av dette ord: Mene: Tellet har Gud ditt kongedømmes dager og gjort ende på det.
27 Tekel: Veid er du på vektskål og funnet for lett.
28 Peres: Delt er ditt kongedømme og gitt til mederne og perserne.
29 Da befalte Belsasar at Daniel skulle klæs i purpur og en gullkjede legges om hans hals, og at det skulle utropes om ham at han i makt skulle være den tredje i riket.
30 Samme natt ble kaldeerkongen Belsasar drept.

[^1]:  d.e. enkedronningen. DNL 2, 4.
[^2]:  d.e. tellet, tellet, veid, og de deler.
