## Kapittel 4

1 Kong Nebukadnesar til alle folk, ætter og tungemål som bor på den hele jord: Alt godt bli dere i rikt mål til del
2 De tegn og under som den høyeste Gud har gjort mot meg, har jeg funnet for godt å kunngjøre.
3 Hvor store er ikke hans tegn, hvor mektige hans under! Hans rike er et evig rike, og hans herredømme varer fra slekt til slekt.
4 Jeg, Nebukadnesar, satt i god ro i mitt hus, levde lykkelig i mitt palass.
5 Da hadde jeg en drøm; den forferdet meg, og tankene på mitt leie og synene i mitt indre skremte meg.
6 Og det ble av meg utstedt det bud at alle Babels vismenn skulle føres inn for meg, for at de skulle kunngjøre meg drømmens uttydning.
7 Da kom tegnsutleggerne, åndemanerne, kaldeerne og sannsigerne inn, og jeg fortalte dem drømmen; men de kunne ikke si meg hvordan den skulle tydes.
8 Til sist kom også Daniel inn for meg, han som hadde fått navnet Beltsasar etter navnet på min gud, og i hvem de hellige guders ånd er, og jeg fortalte ham drømmen:
9 Beltsasar, du tegnsutleggernes mester! Fordi jeg vet at de hellige guders ånd er i deg, og at ingen hemmelighet er deg for vanskelig, så si meg nå de syner jeg har sett i min drøm - si meg hvordan de skal tydes!
10 Dette var de syner jeg hadde i mitt indre mens jeg hvilte på mitt leie: Jeg så i mitt syn et tre som sto midt på jorden, og som var meget høyt;
11 det var et stort og sterkt tre, og så høyt at det nådde til himmelen, og det kunne sees helt til jordens ende;
12 dets løv var fagert, og det bar rikelig frukt, så det gav føde for alle; markens dyr fant skygge under det, og himmelens fugler bodde på dets greiner, og alt levende nærte seg av det.
13 Og i de syner jeg hadde i mitt indre mens jeg hvilte på mitt leie, så jeg en hellig vekter som steg ned fra himmelen.
14 Han ropte med høy røst, og slik lød hans ord: Fell treet, hugg dets greiner av, riv løvet av det og spred fruktene omkring! Dyrene under det skal rømme, og fuglene fly bort fra dets greiner.
15 Men la dets rotstubb stå igjen i jorden, men i lenker av jern og kobber, midt i gresset på marken! Og med himmelens dugg skal han* vætes, og med dyrene skal han ha del i jordens urter. / {* den mann som treet er bilde på; V. 33.}
16 Hans hjerte skal forandres, så det ikke lenger er et menneskes hjerte; et dyrs hjerte skal han få, og syv tider* skal skride fram over ham. / {* d.e. år.}
17 Dette budskap har sin grunn i vekternes rådslutning, og slik er de helliges avgjørelser i denne sak, for at alle som lever, skal sanne at den Høyeste har makt over kongedømmet blant menneskene og gir det til den han vil, og setter den ringeste av menneskene til å råde over det.
18 Det var den drøm som jeg kong Nebukadnesar, så; kunngjør nå du Beltsasar meg dens uttydning. For ingen av mitt rikes vismenn kan si meg hva den betyr; men du kan det, fordi de hellige guders ånd er i deg.
19 Da sto Daniel, han som hadde fått navnet Beltsasar, en stund slått av redsel, og hans tanker forferdet ham. Så tok kongen til orde og sa: Beltsasar! La ikke drømmen og dens uttydning forferde deg! Beltsasar svarte: Min herre! Gid denne drøm måtte gjelde dem som hater deg, og dens uttydning dine fiender!
20 Det tre du så, som var så stort og sterkt, og så høyt at det nådde til himmelen, og som kunne sees over hele jorden,
21 og som hadde så fagert løv og bar så rikelig frukt at det gav føde for alle - som markens dyr hadde tilhold under, og på hvis greiner himmelens fugler bodde,
22 det er du selv, konge, du som er så stor og mektig, og hvis velde har vokst så det når til himmelen, og hvis herredømme strekker seg like til jordens ende.
23 Men at kongen så en hellig vekter som steg ned fra himmelen og sa: Fell treet og ødelegg det, men la dets rotstubb stå igjen i jorden, men i lenker av jern og kobber, midt i gresset på marken, og med himmelens dugg skal han vætes, og med markens dyr skal han dele lodd så lenge til syv tider har skredet fram over ham,
24 det betyr, konge, og så er den Høyestes rådslutning, som kommer over min herre kongen:
25 Du skal bli utstøtt fra menneskene, og din bolig skal være hos markens dyr, og urter skal du spise slik som oksene, og med himmelens dugg skal du vætes, og syv tider skal skride fram over deg, inntil du sanner at den Høyeste har makt over kongedømmet blant menneskene og gir det til den han vil.
26 Men at det ble sagt at treets rotstubb skulle stå igjen, det betyr at ditt rike skal være ditt fra den tid du sanner at himmelen har makten.
27 Derfor, konge, la mitt råd tekkes deg, og løs deg fra dine synder ved rettferdighet og fra dine misgjerninger ved barmhjertighet mot ulykkelige, om din lykke skal bli varig.
28 Alt dette kom over kong Nebukadnesar.
29 Da tolv måneder var til ende, gikk han engang omkring på taket av det kongelige palass i Babel.
30 Da tok kongen til orde og sa: Er ikke dette det store Babel, som jeg har bygget til kongesete ved min veldige makt og til ære for min herlighet?
31 Før kongen enda hadde talt ut, kom det brått en røst fra himmelen: Til deg, kong Nebukadnesar, sies nå dette ord: Riket er tatt fra deg,
32 fra menneskene blir du utstøtt, og hos markens dyr skal din bolig være, urter skal du spise slik som oksene, og syv tider skal skride fram over deg, inntil du sanner at den Høyeste har makt over kongedømmet blant menneskene og gir det til den han vil.
33 I samme stund ble dette ord fullbyrdet på Nebukadnesar; han ble utstøtt fra menneskene og spiste urter slik som oksene, og av himmelens dugg ble hans kropp vætet, til hans hår vokste og ble som ørnefjær, og hans negler som fugleklør.
34 Men da tiden* var utløpet, løftet jeg, Nebukadnesar, mine øyne til himmelen, og min forstand vendte tilbake, og jeg lovet den Høyeste og priste og æret ham som lever evindelig, han hvis herredømme er et evig herredømme, og hvis rike varer fra slekt til slekt**. / {* DNL 4, 25. 32.} / {** DNL 4, 3.}
35 Alle de som bor på jorden, er som intet å akte, og han gjør med himmelens hær og med dem som bor på jorden, hva han vil, og det er ingen som kan hindre ham og si til ham: Hva gjør du?
36 Så vendte da på den tid min forstand tilbake, og jeg fikk mitt kongedømmes herlighet, min prakt og min glans igjen, og mine rådsherrer og stormenn søkte meg opp, og jeg ble igjen innsatt i mitt kongedømme og fikk enda større makt enn før.
37 Nå priser og opphøyer og ærer jeg, Nebukadnesar, himmelens konge; for alle hans gjerninger er sannhet, og hans stier rettferdighet, og dem som ferdes i overmot, makter han å ydmyke.
