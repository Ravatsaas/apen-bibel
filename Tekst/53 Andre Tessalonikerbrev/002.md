## Kapittel 2

1 Vi ber dere, brødre, vedkommende vår Herre Jesu Kristi komme og vår samling med ham,
2 at dere ikke så snart må la dere drive fra vett og sans eller la dere skremme, hverken ved noen ånd eller ved noen tale eller ved noe brev, slik som det skulle være fra oss, som om Herrens dag sto for døren.
3 La ingen dåre dere på noen måte! for først må frafallet komme, og syndens menneske åpenbares, fortapelsens sønn,
4 han som står imot og opphøyer seg over alt som kalles gud eller helligdom, så han setter seg i Guds tempel og gir seg selv ut for å være Gud.
5 Minnes dere ikke at jeg sa dere dette da jeg enda var hos dere?
6 Og nå vet dere hva som holder igjen? så han først skal åpenbares i sin tid.
7 For lovløshetens hemmelighet er alt virksom, bare at den som nå holder igjen, ryddes av veien;
8 og da skal den lovløse åpenbares, han som den Herre Jesus skal fortære med sin munns ånde og gjøre til intet ved åpenbarelsen av sitt komme.
9 Og hans komme skjer, etter Satans kraftige virksomhet, med all løgnens makt og tegn og under,
10 og med all urettferdighetens forførelse for dem som går fortapt fordi de ikke tok imot kjærlighet til sannheten, så de kunne bli frelst.
11 Og derfor sender Gud dem kraftig villfarelse, så de tror løgnen,
12 for at alle de skal bli dømt som ikke har trodd sannheten, men hatt velbehag i urettferdigheten.
13 Men vi er skyldige til å takke Gud alltid for dere, brødre, dere som er elsket av Herren, fordi Gud fra først av tok dere ut til frelse ved helliggjørelse av Ånden og tro på sannheten,
14 som han kalte dere til ved vårt evangelium for at dere skal vinne vår Herre Jesu Kristi herlighet.
15 Derfor, brødre, stå støtt og hold fast ved de lærdommer som dere har lært enten ved vår tale eller ved brev fra oss!
16 Og han, vår Herre Jesus Kristus, og Gud vår Far, som elsket oss og gav oss en evig trøst og et godt håp i nåde,
17 han trøste deres hjerter og styrke dere i all god gjerning og tale!
