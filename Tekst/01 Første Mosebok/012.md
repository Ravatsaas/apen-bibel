## Kapittel 12

1 Og Herren sa til Abram: Dra bort fra ditt land og fra din slekt og fra din fars hus til det land som jeg vil vise deg!
2 Og jeg vil gjøre deg til et stort folk; jeg vil velsigne deg og gjøre ditt navn stort, og du skal bli en velsignelse!
3 Og jeg vil velsigne dem som velsigner deg, og den som forbanner deg, vil jeg forbanne; og i deg skal alle jordens slekter velsignes
4 Så dro Abram bort som Herren hadde sagt til ham, og Lot dro med ham. Og Abram var fem og sytti år gammel da han dro ut fra Karan.
5 Og Abram tok med seg Sarai, sin hustru, og Lot, sin brorsønn, og all deres eiendom som de hadde vunnet, og de folk som de hadde fått i Karan; og de dro ut for å reise til Kana'ans land, og de kom til Kana'ans land.
6 Og Abram dro gjennom landet til Sikem-bygden, til Mores terebintelund; og kana'anittene bodde dengang der i landet.
7 Da åpenbarte Herren seg for Abram og sa: Din ætt vil jeg gi dette land. Og han bygget der et alter for Herren, som hadde åpenbaret seg for ham.
8 Derfra flyttet han til fjellene østenfor Betel og slo opp sitt telt med Betel i vest og Ai i øst; og han bygget der et alter for Herren og påkalte Herrens navn.
9 Og Abram dro etter hvert videre til sydlandet*. / {* d.e. den sydligste del av Kana'an.}
10 Så ble det hungersnød i landet; og Abram dro ned til Egypt for å oppholde seg der, for hungersnøden var stor i landet.
11 Og da han ikke hadde langt igjen til Egypt, sa han til Sarai, sin hustru: Jeg vet jo at du er en vakker kvinne.
12 Når nå egypterne får se deg, vil de si: Dette er hans hustru, og så slår de meg ihjel og lar deg leve.
13 Kjære, si at du er min søster, så det kan gå meg vel, og mitt liv kan bli spart for din skyld!
14 Da nå Abram kom til Egypt, så egypterne at kvinnen var meget vakker.
15 Også Faraos høvdinger så henne og roste henne for Farao, og så ble kvinnen hentet til Faraos hus.
16 Og han gjorde vel imot Abram for hennes skyld, og han fikk både småfe og storfe og asener og slaver og slavekvinner og aseninner og kameler.
17 Men Herren hjemsøkte Farao og hans hus med store plager for Abrams hustru Sarais skyld.
18 Da kalte Farao Abram til seg og sa: Hva er det du har gjort imot meg? Hvorfor lot du meg ikke vite at hun er din hustru?
19 Hvorfor sa du: Hun er min søster, så jeg tok henne til hustru? Se, her har du din hustru, ta henne og gå!
20 Og Farao gav noen menn befaling til å følge ham på veien med hans hustru og alt det han eide.
