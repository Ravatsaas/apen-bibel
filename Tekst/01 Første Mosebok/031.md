## Kapittel 31

1 Så fikk han høre at Labans sønner hadde sagt: Jakob har tatt alt det som vår far eide, og av det som vår far eide, har han lagt seg til all denne rikdom.
2 Og Jakob så på Labans ansikt at han ikke var den samme mot ham som før.
3 Og Herren sa til Jakob: Vend tilbake til dine fedres land og ditt eget folk, og jeg vil være med deg.
4 Da sendte Jakob bud etter Rakel og Lea og bad dem komme ut på marken, hvor han var med sin buskap.
5 Og han sa til dem: Jeg ser på deres fars ansikt at han ikke er den samme mot meg som før; men min fars Gud har vært med meg.
6 Og dere vet selv at jeg av all min evne har tjent deres far.
7 Men deres far har sveket meg og forandret min lønn ti ganger; men Gud lot ham ikke få gjøre meg noe ondt.
8 Når han sa: Det flekkete skal være din lønn, da fikk alt småfeet flekkete unger, og når han sa: Det stripete skal være din lønn, da fikk alt småfeet stripete unger.
9 Slik tok Gud deres fars fe fra ham og gav meg det.
10 Og ved den tid småfeet parret seg, så jeg fram for meg i drømme og fikk se at bukkene som parret seg med småfeet, var stripete, flekkete og prikkete.
11 Og Guds engel sa til meg i drømmen: Jakob! Og jeg sa: Ja, her er jeg.
12 Da sa han: Se nå fram for deg, så skal du få se at alle bukkene som parrer seg med småfeet, er stripete, flekkete og prikkete; for jeg har sett alt det Laban gjør mot deg.
13 Jeg er den Gud som du så i Betel, der hvor du salvet en minnestein, og hvor du gjorde meg et løfte; gjør deg nå rede og dra bort fra dette land, og vend tilbake til ditt fødeland.
14 Da svarte Rakel og Lea og sa til ham: Har vi vel enda noen lodd og arv i vår fars hus?
15 Har han ikke aktet oss som fremmede? Han har jo solgt oss og selv fortært det han fikk for oss.
16 All den rikdom Gud har tatt fra vår far, den hører oss og våre barn til; gjør nå bare du alt det Gud har sagt til deg!
17 Så gjorde Jakob seg ferdig og satte sine barn og hustruer på kamelene,
18 og han tok med seg hele sin buskap og alt det gods som han hadde samlet seg, det fe han eide, og som han hadde lagt seg til i Mesopotamia, og ville dra til Isak, sin far, i Kana'ans land.
19 Men Laban hadde dratt bort for å klippe sauene sine; da stjal Rakel sin fars husguder.
20 Og Jakob stjal seg bort fra arameeren Laban; han sa ikke noe til ham om at han ville flykte.
21 Så flyktet han med alt det han hadde; han gjorde seg ferdig og satte over elven* og tok veien til Gileadfjellet. / {* Eufrat.}
22 Den tredje dag etter fikk Laban vite at Jakob var flyktet.
23 Da tok han med seg sine frender og satte etter ham syv dagsreiser, og nådde ham igjen på Gilead-fjellet.
24 Men Gud kom til arameeren Laban i en drøm om natten og sa til ham: Vokt deg og si ikke noe til Jakob, hverken godt eller ondt!
25 Da Laban nådde Jakob igjen, hadde Jakob slått opp sitt telt på fjellet, og Laban med sine frender slo også opp sitt telt på Gilead-fjellet.
26 Da sa Laban til Jakob: Hva er det du har gjort? Du har stjålet deg bort fra meg og ført mine døtre avsted som om de var tatt i krig.
27 Hvorfor flyktet du hemmelig og stjal deg bort fra meg og sa ikke noe om det til meg, så jeg kunne ha fulgt deg på veien med gledesrop og sanger, med trommer og harper?
28 Du lot meg ikke engang få kysse mine sønner og døtre; det var uforstandig gjort av deg.
29 Jeg har det i min makt å gjøre ondt mot dere; men deres fars Gud sa til meg inatt: Vokt deg og si ikke noe til Jakob, hverken godt eller ondt!
30 Men når du nå har draget bort, fordi du lengtes så såre etter din fars hus, hvorfor stjal du da mine guder?
31 Da svarte Jakob og sa til Laban: Jeg var redd; jeg tenkte at du kunne ta dine døtre fra meg med makt.
32 Men den som du finner dine guder hos, han skal ikke leve. Se nå etter i våre frenders nærvær, om du kjennes ved noe av det jeg har med meg, og ta det så! Men Jakob visste ikke at Rakel hadde stjålet dem.
33 Da gikk Laban inn i Jakobs telt og i Leas telt og i begge slavekvinnenes telt, men fant ikke noe. Så gikk han ut av Leas telt og inn i Rakels telt.
34 Men Rakel hadde tatt husgudene og lagt dem i kamelsalen og satt seg på dem; og Laban gjennomsøkte hele teltet, men fant ikke noe.
35 Og hun sa til sin far: Min herre må ikke bli vred fordi jeg ikke kan reise meg for deg; for det går meg på kvinners vis. Så lette han etter husgudene, men fant dem ikke.
36 Da ble Jakob vred og gikk i rette med Laban. Og Jakob tok til orde og sa til Laban: Hva er min brøde, hva er min synd, siden du forfølger meg så?
37 Du har nå gjennomsøkt alt det jeg har; hva fant du da som hører ditt hus til? Legg det fram her for mine og dine frender, så de kan dømme mellom oss to!
38 Nå har jeg vært hos deg i tyve år; sauene og geitene dine har ikke født i utide, og værene av småfeet ditt har jeg ikke spist opp;
39 det som var sønderrevet, kom jeg ikke hjem til deg med; jeg godtgjorde selv skaden; av meg krevde du det, enten det var stjålet om dagen, eller det var stjålet om natten.
40 Slik hadde jeg det: Om dagen fortærtes jeg av hete og av kulde om natten, og søvnen flyktet fra mine øyne.
41 I tyve år har jeg nå vært i ditt hus, jeg har tjent deg fjorten år for dine to døtre og seks år for ditt småfe; men du forandret min lønn ti ganger.
42 Hadde ikke min fars Gud vært med meg, han som var Abrahams Gud, og som også Isak frykter, sannelig, du hadde nå latt meg fare med tomme hender. Men Gud har sett min strev og alt mitt strev, og han har dømt inatt.
43 Da svarte Laban og sa til Jakob: Døtrene er mine døtre, og barna er mine barn, og buskapen er min buskap, og alt det du ser, er mitt; hva skulle jeg da nå kunne gjøre mot disse mine døtre eller mot deres barn, som de har født?
44 Så kom nå og la oss gjøre en pakt, jeg og du, og den skal være et vidne mellom meg og deg.
45 Da tok Jakob en stein og reiste den opp som en minnestein.
46 Og Jakob sa til sine frender: Sank sammen steiner! Og de tok steiner og laget en røs; og de holdt måltid der ved steinrøysen.
47 Og Laban kalte den Jegar-Sahaduta, men Jakob kalte den Gal-Ed*. / {* vidnesbyrdets steinrøys.}
48 Da sa Laban: Denne røs skal være et vidne mellom meg og deg idag. Derfor kalte de den Gal-Ed,
49 og tillike Mispa*, fordi han sa: Herren holde vakt mellom meg og deg, når vi kommer hverandre av syne; / {* d.e. et sted hvorfra en skuer vidt omkring.}
50 dersom du farer ille med mine døtre eller tar deg andre hustruer foruten mine døtre, da er det vel intet menneske hos oss, men se, Gud er vidne mellom meg og deg.
51 Så sa Laban til Jakob: Se, denne røs og denne minnestein som jeg har reist mellom meg og deg -
52 vidner skal de være, både røsen og minnesteinen, at ikke skal jeg dra til deg forbi denne røs, og at heller ikke skal du dra til meg forbi denne røs og denne minnestein med ondt i sinne.
53 Abrahams Gud og Nakors Gud skal dømme mellom oss, han som var deres fars Gud. Så svor Jakob ved ham som hans far Isak fryktet.
54 Og Jakob ofret et slaktoffer på fjellet og innbød sine frender til måltid. Og de holdt måltid og ble natten over på fjellet.
55 Morgenen etter sto Laban tidlig opp, og han kysset sine sønner og sine døtre og velsignet dem. Så dro Laban hjem igjen.
