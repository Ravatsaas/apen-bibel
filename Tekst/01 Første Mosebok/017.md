## Kapittel 17

1 Da Abram var ni og nitti år gammel, åpenbarte Herren seg for ham og sa til ham: Jeg er Gud den allmektige; vandre for mitt åsyn og vær ustraffelig!
2 Jeg vil gjøre en pakt mellom meg og deg, og jeg vil gjøre din ætt såre tallrik.
3 Da falt Abram på sitt ansikt; og Gud talte med ham og sa:
4 Se, jeg gjør en pakt med deg, og du skal bli far til en mengde folk.
5 Ditt navn skal ikke mere være Abram; men ditt navn skal være Abraham, for jeg gjør deg til far for en mengde folk.
6 Og jeg vil gjøre deg såre fruktbar, så du blir til mange folk, og konger skal utgå fra deg.
7 Og jeg vil opprette en pakt mellom meg og deg og din ætt etter deg, fra slekt til slekt, en evig pakt, så jeg vil være din Gud og Gud for din ætt etter deg.
8 Og jeg vil gi deg og din ætt etter deg det land hvor du bor som fremmed, hele Kana'ans land, til en evig eiendom; og jeg vil være deres Gud.
9 Deretter sa Gud til Abraham: Og du skal holde min pakt, du og din ætt etter deg, fra slekt til slekt.
10 Dette er den pakt mellom meg og dere og din ætt etter deg som dere skal holde: Alt mannkjønn hos dere skal omskjæres
11 Dere skal omskjæres på deres forhud; det skal være tegnet på pakten mellom meg og dere.
12 Åtte dager gammelt skal hvert guttebarn hos dere omskjæres, slekt etter slekt, både den som er født hjemme, og den som er kjøpt for penger, alle som hører til et fremmed folk og ikke er av din ætt.
13 Omskjæres skal både den som er født i ditt hus, og den som er kjøpt for dine penger. Så skal min pakt være på deres kjøtt - en evig pakt.
14 Men en uomskåret av mannkjønn, en hvis forhud ikke blir omskåret, han skal utryddes av sitt folk; han har brutt min pakt.
15 Og Gud sa til Abraham: Sarai, din hustru, skal du ikke lenger kalle Sarai - Sara skal være hennes navn.
16 Og jeg vil velsigne henne, og jeg vil gi deg en sønn også med henne; ja, jeg vil velsigne henne, og hun skal bli til mange folk, konger over folkeslag skal fremgå av henne.
17 Da falt Abraham på sitt ansikt og lo, og han sa ved seg selv: Skulle en som er hundre år gammel, få barn? Og skulle Sara, som er nitti år gammel, føde?
18 Og Abraham sa til Gud: Måtte bare Ismael få leve for ditt åsyn!
19 Da sa Gud: Sannelig, Sara, din hustru, skal føde deg en sønn, og du skal kalle ham Isak, og jeg vil opprette min pakt med ham, en evig pakt for hans ætt etter ham.
20 Og Ismael - også om ham har jeg hørt din bønn: Se, jeg vil velsigne ham og gjøre ham fruktbar og gi ham en såre tallrik ætt; tolv høvdinger skal han bli far til, og jeg vil gjøre ham til et stort folk.
21 Men min pakt vil jeg opprette med Isak, som Sara skal føde deg på denne tid neste år.
22 Så holdt han opp å tale med ham; og Gud for opp igjen fra Abraham.
23 Samme dag tok Abraham Ismael, sin sønn, og alle som var født i hans hus, og alle som var kjøpt for hans penger, alt mannkjønn blant folkene i Abrahams hus, og omskar deres forhud, slik som Gud hadde sagt til ham.
24 Abraham var ni og nitti år gammel da hans forhud ble omskåret.
25 Og Ismael, hans sønn, var tretten år da hans forhud ble omskåret.
26 Denne samme dag ble de omskåret, både Abraham og Ismael, hans sønn;
27 og alle menn i hans hus, både de som var født hjemme, og de fremmede som var kjøpt for penger. ble omskåret med ham.
