## Kapittel 15

1 En tid senere kom Herrens ord til Abram i et syn, og det lød så: Frykt ikke, Abram! Jeg er ditt skjold; din lønn skal være meget stor.
2 Og Abram sa: Herre, Herre, hva vil du gi meg? Jeg går jo barnløs bort, og den som skal ta mitt hus i eie, er Elieser fra Damaskus.
3 Og Abram sa videre: Se, meg har du ikke gitt noe barn, og en tjener som er født i mitt hus, kommer til å arve meg.
4 Men se, da kom Herrens ord til ham, og det lød så: Nei, han skal ikke arve deg, men en som skal utgå av ditt eget liv, skal arve deg.
5 Og han førte ham utenfor og sa: Se opp til himmelen og tell stjernene, om du kan telle dem! Og han sa til ham: Så skal din ætt bli.
6 Og Abram trodde på Herren, og han regnet ham det til rettferdighet.
7 Og han sa til ham: Jeg er Herren, som førte deg ut fra Ur i Kaldea for å gi deg dette land til eie.
8 Da sa han: Herre, Herre, hvorav kan jeg vite at jeg skal eie det?
9 Da sa han til ham: Hent meg en treårsgammel kvige og en treårsgammel geit og en treårsgammel vær og en turteldue og en dueunge.
10 Så hentet han alt dette til ham og skar dyrene midt over og la det ene stykket av hvert dyr rett imot det andre; men fuglene skar han ikke over.
11 Og rovfugler for ned på de døde kropper, men Abram jaget dem bort.
12 Da nå solen var nær ved å gå ned, og en dyp søvn var falt over Abram, se, da falt redsel, et stort mørke, over ham.
13 Og han sa til Abram: Det skal du vite, at din ætt skal bo som fremmede i et land som ikke hører dem til, og de skal slave for folket der og plages av dem i fire hundre år.
14 Men det folk som de skal slave for, vil jeg også dømme; og deretter skal de dra ut med meget gods.
15 Men du skal fare til dine fedre i fred og bli begravet i en god alderdom.
16 Og i det fjerde ættledd skal de komme hit igjen; for amorittene har enda ikke fylt sin ondskaps mål.
17 Da nå solen var gått ned, og det var blitt aldeles mørkt, fikk han se en rykende ovn og en flammende ild som for fram mellom kjøttstykkene.
18 Den dag gjorde Herren en pakt med Abram og sa: Din ætt gir jeg dette land, fra Egypts elv like til den store elv, elven Frat,
19 kenittenes og kenisittenes og kadmonittenes
20 og hetittenes og ferisittenes og refa'ittenes
21 og amorittenes og kana'anittenes og girgasittenes og jebusittenes land.
