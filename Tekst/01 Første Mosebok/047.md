## Kapittel 47

1 Så kom Josef og meldte dette til Farao og sa: Min far og mine brødre er kommet hit fra Kana'ans land med sitt småfe og storfe og alt det de har; og nå er de i Gosen.
2 Og av alle sine brødre tok han ut fem og fremstilte dem for Farao.
3 Da sa Farao til hans brødre: Hva er deres levevei? De svarte Farao: Dine tjenere er fehyrder, vi som våre fedre.
4 Så sa de til Farao: Vi er kommet for å bo en tid her i landet; for dine tjenere hadde ikke beite for sin buskap, fordi det er en hård hungersnød i Kana'ans land; la derfor dine tjenere få bo i landet Gosen!
5 Da sa Farao til Josef: Din far og dine brødre er kommet til deg.
6 Egyptens land ligger åpent for deg; la din far og dine brødre bo i den beste del av landet, la dem bo i Gosen! Og dersom du vet at det er dyktige menn iblandt dem, da sett dem til opsynsmenn over min buskap!
7 Og Josef førte Jakob, sin far, inn og fremstilte ham for Farao; og Jakob velsignet Farao.
8 Og Farao spurte Jakob: Hvor mange er dine leveår?
9 Jakob svarte Farao: Min utlendighets år er hundre og tretti år; få og onde har mine leveår vært, og de har ikke nådd mine fedres leveår i deres utlendighets tid.
10 Og Jakob velsignet Farao, og så gikk han ut fra Farao.
11 Og Josef lot sin far og sine brødre bosette seg og gav dem eiendom i Egyptens land, i den beste del av landet, i landet Ra'amses, slik som Farao hadde pålagt ham.
12 Og Josef forsørget sin far og sine brødre og hele sin fars hus med brød etter barnas tall.
13 Og det fantes ikke brød i hele landet; for hungersnøden var meget hård, så Egyptens land og Kana'ans land vansmektet av hunger.
14 Og Josef samlet alle de penger som fantes i Egyptens land og i Kana'ans land; han fikk dem for det korn de kjøpte, og Josef la pengene opp i Faraos hus.
15 Men da det var forbi med pengene i Egyptens land og i Kana'ans land, da kom alle egypterne til Josef og sa: Gi oss brød! Hvorfor skal vi dø for dine øyne? Vi har ikke flere penger.
16 Og Josef sa: Kom hit med deres buskap, så vil jeg gi dere brød for deres buskap, dersom dere ikke har flere penger.
17 Så kom de til Josef med sin buskap, og Josef gav dem brød for hestene og for småfeet og storfeet som de hadde, og for asenene, og han holdt dem med brød det år for hele deres buskap.
18 Så gikk det år til ende, og året etter kom de til ham og sa: Vi vil ikke dølge for min herre at det er forbi med pengene, og buskapen som vi eide, har min herre fått; det er intet tilbake for min herre uten vårt legeme og vår jord.
19 Hvorfor skal vi gå til grunne for dine øyne, både vi og vår jord? Kjøp oss og vår jord for brød, så skal vi med vår jord være Faraos slaver; og gi oss såkorn, så vi kan leve og ikke skal dø, og jorden ikke legges øde.
20 Så kjøpte Josef all jorden i Egypten til Farao; for egypterne solgte hver sin jordvei, fordi hungersnøden trykket dem hårdt; og landet ble Faraos eiendom.
21 Men folket flyttet han om i byene, fra den ene ende av Egyptens land til den andre.
22 Bare prestenes jord kjøpte han ikke; for Farao hadde gitt prestene faste inntekter, og de levde av sine faste inntekter, som Farao hadde gitt dem; derfor solgte de ikke sin jord.
23 Og Josef sa til folket: Nå har jeg kjøpt dere og deres jord til Farao; se, her har dere såkorn, tilså nå jorden!
24 Og når avgrøden kommer inn, da skal dere gi en femtedel til Farao, og de fire deler skal dere ha til utsæd på deres akrer og til føde for dere og dem som er i deres hus, og til føde for deres barn.
25 Da sa de: Du har holdt oss i live; la oss finne nåde for min herres øyne, så skal vi være Faraos slaver.
26 Så satte Josef dette som en lov - og den lov gjelder den dag idag for jorden i Egypten - at Farao skulle ha femtedelen; bare Prestenes jord ble ikke Faraos eiendom.
27 Israel ble boende i Egyptens land, i landet Gosen. og de fikk seg eiendom der og var fruktbare og ble meget tallrike.
28 Og Jakob levde i Egyptens land i sytten år; og Jakobs dager, hans leveår, ble hundre og syv og førti år.
29 Da det led mot den tid at Israel skulle dø, kalte han sin sønn Josef til seg og sa til ham: Kjære, har jeg funnet nåde for dine øyne, så legg din hånd under min lend og vis meg den kjærlighet og trofasthet at du ikke begraver meg i Egypten,
30 men la meg få hvile hos mine fedre, før meg bort fra Egypten og legg meg i deres grav! Og han svarte: Jeg skal gjøre som du sier.
31 Da sa han: Tilsverg meg det! Og han tilsvor ham det. Og Israel bøyde seg ned over hodegjerdet i sengen og tilbad.
