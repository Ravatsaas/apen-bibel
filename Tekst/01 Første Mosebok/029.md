## Kapittel 29

1 Så gav Jakob seg nok en gang på veien og dro til Østens barns land.
2 Og da han så seg omkring, fikk han se en brønn på marken, og ved den lå det tre flokker småfe. for av denne brønn vannet de feet; men steinen som lå over brønnens åpning, var stor.
3 Der samlet alle feflokkene seg, og gjæterne veltet steinen fra brønnens åpning og vannet småfeet, og så la de steinen tilbake på sitt sted, over brønnens åpning.
4 Jakob spurte dem: Mine brødre, hvor er dere fra? De svarte: Vi er fra Karan.
5 Så spurte han dem: Kjenner dere Laban, sønn til Nakor? De svarte: Ja, vi kjenner ham.
6 Da spurte han dem: Står det vel til med ham? De svarte: Ja, det gjør det, og se, der kommer hans datter Rakel med småfeet.
7 Da sa han: Det er jo enda høy dag, det er enda ikke tid til å samle buskapen; vann småfeet og gå avsted igjen og gjæt!
8 Men de sa: Det kan vi ikke før alle feflokkene er samlet, og steinen blir veltet fra brønnens åpning; da vanner vi småfeet.
9 Mens han enda talte med dem, kom Rakel med sin fars småfe; for det var hun som gjætte.
10 Og da Jakob så Rakel, sin morbror Labans datter, og så småfeet som hørte hans morbror til, gikk han fram og veltet steinen fra brønnens åpning og vannet sin morbror Labans småfe.
11 Og Jakob kysset Rakel og brast i gråt.
12 Og Jakob fortalte Rakel at han var hennes fars frende, og at han var sønn til Rebekka; da sprang hun avsted og fortalte det til sin far.
13 Da nå Laban fikk høre om Jakob, sin søstersønn, løp han ham i møte og omfavnet ham og kysset ham og førte ham inn i sitt hus; og han fortalte Laban alt det som hadde hendt.
14 Da sa Laban til ham: Sannelig, vi er av samme kjød og blod. Og han ble hos ham en måneds tid.
15 Så sa Laban til Jakob: Skulle du tjene meg for intet, fordi om du er min frende? Si meg hva du vil ha i lønn!
16 Nå hadde Laban to døtre, den eldste hette Lea, og den yngste hette Rakel.
17 Lea hadde matte øyne; men Rakel var vakker av skapning og vakker å se til.
18 Og Jakob hadde Rakel kjær; derfor sa han: Jeg vil tjene deg syv år for Rakel, din yngste datter.
19 Laban svarte: Det er bedre at jeg gir henne til deg, enn at jeg gir henne til en annen mann; bli hos meg!
20 Så tjente Jakob i syv år for Rakel; og disse år syntes han var noen få dager, fordi han hadde henne kjær.
21 Deretter sa Jakob til Laban: La meg nå få min hustru, for min tid er ute, og jeg vil gå inn til henne.
22 Da samlet Laban alle menn der på stedet og gjorde et gjestebud.
23 Og om kvelden tok han sin datter Lea og førte henne inn til ham, og han gikk inn til henne.
24 Og Laban gav sin slavekvinne Silpa til sin datter Lea som slavekvinne.
25 Men om morgenen - se, da var det Lea. Da sa han til Laban: Hva er det du har gjort mot meg? Var det ikke for Rakel jeg tjente hos deg? Hvorfor har du sveket meg?
26 Laban svarte: Det er ikke skikk her hos oss å gi den yngste bort før den eldste.
27 La nå Leas bryllups-uke gå til ende, så vil vi også gi deg den andre, hvis du vil tjene hos meg i syv år til.
28 Og Jakob gjorde så, og han lot bryllups-uken gå til ende. Da gav han ham sin datter Rakel til hustru.
29 Og Laban gav sin slavekvinne Bilha til sin datter Rakel som slavekvinne.
30 Så gikk han også inn til Rakel, og han holdt mere av Rakel enn av Lea. Siden tjente han enda syv år til hos Laban.
31 Da Herren så at Lea ble tilsidesatt, åpnet han hennes morsliv; men Rakel var barnløs.
32 Og Lea ble fruktsommelig og fødte en sønn, og hun kalte ham Ruben[^1]; for hun sa: Herren har sett til meg i min ulykke; nå vil min mann elske meg.
33 Og hun ble fruktsommelig igjen og fødte en sønn og sa: Herren har hørt at jeg var tilsidesatt; derfor har han gitt meg også denne sønn. Så kalte hun ham Simeon[^2].
34 Og hun ble fruktsommelig igjen og fødte en sønn og sa: Nå må vel endelig min mann holde seg til meg, for jeg har født ham tre sønner. Derfor kalte de ham Levi[^3].
35 Og hun ble fruktsommelig igjen og fødte en sønn og sa: Nå vil jeg prise Herren. Derfor kalte hun ham Juda[^4]. Så fikk hun ikke flere barn da.

[^1]:  se, en sønn!.
[^2]:  bønnhørelse.
[^3]:  vedhengen.
[^4]:  den for hvem Herren prises; egentlig: den priste.
