## Kapittel 33

1 Da Jakob så opp, fikk han se Esau som kom med fire hundre mann. Da delte han barna mellom Lea og Rakel og begge slavekvinnene,
2 og han satte slavekvinnene med sine barn fremst og Lea med sine barn bakenfor dem og Rakel med Josef bakerst.
3 Og selv gikk han foran dem og bøyde seg syv ganger til jorden, inntil han kom fram til sin bror.
4 Men Esau løp ham i møte og omfavnet ham og falt ham om halsen og kysset ham, og de gråt.
5 Da han så opp, fikk han øye på kvinnene og barna; da sa han: Hvem er det du har der? Han svarte: Det er de barn som Gud har unt din tjener.
6 Så gikk slavekvinnene fram med sine barn og bøyde seg,
7 og Lea gikk også fram med sine barn, og de bøyde seg, og deretter gikk Josef og Rakel fram og bøyde seg.
8 Da sa han: Hva ville du med hele den leir som jeg møtte? Han svarte: Jeg ville finne nåde for min herres øyne.
9 Da sa Esau: Jeg har nok; ha du selv, min bror, det som ditt er!
10 Jakob svarte: Nei, kjære! Dersom jeg har funnet nåde for dine øyne, så ta imot min gave! For da jeg så ditt ansikt, var det som om jeg så Guds ansikt, siden du var så vennlig mot meg.
11 Kjære, ta imot gaven som jeg sendte deg! For Gud har vært meg nådig, og jeg har nok av alle ting. Og han nødde ham til han tok imot det.
12 Da sa Esau: La oss bryte opp og dra videre, og la meg dra side om side med deg!
13 Men han svarte ham: Min herre vet at barna er svake, og småfeet og storfeet har nylig båret hos meg; og driver en dem bare en eneste dag for sterkt, så dør alt småfeet.
14 Vil ikke min herre dra foran. sin tjener, så vil jeg dra langsomt etter, som det kan passe for buskapen som drives foran meg, og for barna, inntil jeg kommer til min herre i Se'ir.
15 Da sa Esau: Så vil jeg få lov til å la noen av de folk jeg har med, bli hos deg. Men han svarte: Hvorfor det? La meg bare finne nåde for min herres øyne!
16 Så dro Esau samme dag sin vei tilbake til Se'ir
17 Og Jakob dro til Sukkot og bygget seg et hus og gjorde løvhytter til sin buskap; derfor kalte de stedet Sukkot*. / {* hytter.}
18 Og Jakob kom lykkelig fram til byen Sikem, som ligger i Kana'ans land, da han kom fra Mesopotamia; og han slo leir utenfor byen.
19 Og det stykke mark hvor han hadde slått opp sitt telt, kjøpte han av sønnene til Hemor, Sikems far, for hundre kesitter*. / {* en viss vekt sølv eller gull.}
20 Der reiste han et alter og kalte det El Elohe Israel*. / {* d.e. Israels Gud er Gud.}
