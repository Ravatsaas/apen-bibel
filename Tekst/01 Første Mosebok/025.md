## Kapittel 25

1 Og Abraham tok seg nok en gang en hustru; hun hette Ketura.
2 Med henne fikk han Simran og Joksan og Medan og Midian og Jisbak og Suah.
3 Og Joksan fikk sønnene Sjeba og Dedan; og Dedans barn var assurerne og letuserne og le'ummerne
4 Og Midians barn var Efa og Efer og Hanok og Abida og Elda'a; alle disse var Keturas barn.
5 Og Abraham gav Isak alt det han eide.
6 Men sønnene til de medhustruer som Abraham hadde, gav han gaver og lot dem, mens han enn levde, flytte bort fra Isak, sin sønn, østover, til Østerland.
7 Abrahams levetid og den alder han nådde, var hundre og fem og sytti år.
8 Så oppgav Abraham ånden og døde i en god alderdom, gammel og mett av dager, og han ble samlet til sine fedre.
9 Og Isak og Ismael, hans sønner, begravde ham i Makpela-hulen på den mark som hadde tilhørt hetitten Efron, Sohars sønn, østenfor Mamre,
10 den mark Abraham hadde kjøpt av Hets barn; der ble Abraham begravet slik som Sara, hans hustru.
11 Og etter Abrahams død velsignet Gud Isak, hans sønn. Og Isak bodde ved brønnen Lakai Ro'i.
12 Dette er Ismaels, Abrahams sønns ættetavle, han som Abraham fikk med egypterkvinnen Hagar, Saras slavekvinne.
13 Dette er navnene på Ismaels sønner - de navn som de har i sin ættetavle: Nebajot, Ismaels førstefødte, og Kedar og Adbe'el og Mibsam.
14 og Misma og Duma og Massa,
15 Hadar og Tema, Jetur, Nafis og Kedma.
16 Dette var Ismaels sønner, og dette var deres navn, i deres byer og leire, tolv ættehøvdinger.
17 Ismaels leveår var hundre og syv og tretti år; så oppgav han ånden og døde og ble samlet til sine fedre.
18 Og de bodde fra Havila til Sur, som ligger midt for Egypt, og bortimot Assyria; han nedsatte seg østenfor alle sine brødre.
19 Dette er historien om Abrahams sønn Isaks ætt: Abraham fikk sønnen Isak.
20 Og Isak var førti år gammel da han ektet Rebekka, som var datter til arameeren Betuel fra Mesopotamia og søster til arameeren Laban.
21 Og Isak ba til Herren for sin hustru, for hun var barnløs; og Herren bønnhørte ham, og Rebekka, hans hustru, ble fruktsommelig.
22 Men fosterne støtte til hverandre i hennes liv; da sa hun: Er det slik, hvorfor skal jeg da være til? Og hun gikk for å spørre Herren.
23 Og Herren sa til henne: I ditt liv er det to folk, og fra ditt skjød skal to folkeslag skille seg at; det ene folk skal være sterkere enn det andre, og den eldste skal tjene den yngste.
24 Da nå hennes tid var kommet at hun skulle føde, se, da var det tvillinger i hennes liv.
25 Og den som kom først fram, var rød og over hele kroppen som en lodden kappe; og de kalte ham Esau[^1].
26 Deretter kom hans bror fram, og hans hånd holdt i Esaus hæl, og ham kalte de Jakob[^2]. Isak var seksti år gammel da de ble født.
27 Da nå guttene vokste til, ble Esau en dyktig jeger, en mann som holdt til i skog og mark; men Jakob var en stillferdig mann, som holdt seg ved teltene.
28 Og Isak holdt mest av Esau, for han var glad i vilt; men Rebekka holdt mest av Jakob.
29 Engang da Jakob holdt på å koke en velling, kom Esau hjem fra marken og var rent oppgitt.
30 Og Esau sa til Jakob: La meg få til livs noe av det røde, det røde du har der, for jeg er rent oppgitt! Derfor kalte de ham Edom[^3].
31 Men Jakob sa: Selg meg først din førstefødselsrett!
32 Esau svarte: Jeg holder på å dø; hva skal jeg da med førstefødselsretten?
33 Da sa Jakob: Gjør først din ed på det! Og han gjorde sin ed på det og solgte så sin førstefødselsrett til Jakob.
34 Og Jakob gav Esau brød og linsevelling, og han spiste og drakk og sto opp og gikk sin vei. Slik ringeaktet Esau førstefødselsretten.

[^1]:  d.e. den lodne.
[^2]:  d.e. han holder i hælen.
[^3]:  d.e. den røde.
