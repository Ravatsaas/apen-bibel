## Kapittel 27

1 Da Isak var blitt gammel, og hans øyne var blitt sløve, så han ikke kunne se, kalte han til seg Esau, sin eldste sønn, og sa til ham: Min sønn! Han svarte: Ja, her er jeg.
2 Da sa han: Jeg er blitt gammel og vet ikke hva dag jeg skal dø.
3 Så ta nå dine jaktredskaper, ditt kogger og din bue, og gå ut på marken og skyt meg noe vilt,
4 og lag en velsmakende rett for meg, slik som jeg liker det, og kom så hit med den! Da vil jeg spise, så min sjel kan velsigne deg, før jeg dør.
5 Men Rebekka hørte på at Isak talte til Esau, sin sønn. Så gikk Esau ut på marken for å skyte noe vilt og ha det med seg hjem.
6 Da sa Rebekka til Jakob, sin sønn: Jeg hørte din far tale til Esau, din bror, og si:
7 Hent meg noe vilt og lag en velsmakende rett for meg, så jeg kan spise av den og velsigne deg for Herrens åsyn, før jeg dør.
8 Lyd nå mitt ord, min sønn, og gjør det jeg befaler deg:
9 Gå bort til flokken og hent meg derfra to gode kje, så skal jeg lage en velsmakende rett av dem for din far, slik som han liker det.
10 Og du skal gå inn med den til din far, så han kan spise av den og velsigne deg, før han dør.
11 Da sa Jakob til Rebekka, sin mor: Esau, min bror, er jo lodden, og jeg er glatt.
12 Kanskje min far kjenner på meg og så tror at jeg vil ha ham til narr, og jeg kommer til å føre en forbannelse over meg og ikke en velsignelse.
13 Da sa hans mor til ham: Den forbannelse skal jeg ta på meg min sønn! Bare lyd mitt råd og gå og hent meg kjeene!
14 Da gikk han og hentet dem og kom til sin mor med dem, og hans mor laget en velsmakende rett, slik som hans far likte det.
15 Så tok Rebekka sin eldste sønn Esaus høytidsklær, som hun hadde hos seg i huset, og hun lot Jakob, sin yngste sønn, ta dem på.
16 Men skinnene av kjeene hadde hun om hans hender og om den glatte del av hans hals.
17 Så lot hun sin sønn Jakob få den velsmakende rett og brødet som hun hadde laget,
18 og han gikk inn til sin far og sa: Far! Han svarte: Ja, her er jeg; hvem er du, min sønn?
19 Da sa Jakob til sin far: Jeg er Esau, din førstefødte; jeg har gjort som du sa til meg. Sett deg nå opp og spis! av mitt vilt, så din sjel kan velsigne meg!
20 Men Isak sa til sin sønn: Hvordan har du da så snart kunnet finne noe, min sønn? Han, svarte: Herren din Gud sendte meg det i møte.
21 Da sa Isak til Jakob: Kom hit og la meg få kjenne på deg, min sønn, om du er min sønn Esau, eller ikke.
22 Så gikk Jakob fram til Isak, sin far; og han kjente på ham og sa: Røsten er Jakobs, men hendene er Esaus.
23 Og han kjente ham ikke, fordi hans hender var lodne som hans bror Esaus hender; og han velsignet ham.
24 Og han sa: Er du virkelig min sønn Esau? Han svarte: Ja, det er jeg.
25 Da sa han: Kom hit med det til meg og la meg få spise av min sønns vilt, så min sjel kan velsigne deg. Så satte han det fram for ham, og han spiste, og han kom med vin til ham, og han drakk.
26 Så sa Isak, hans far, til ham: Kom nå hit og kyss meg, min sønn!
27 Da gikk han fram og kysset ham; og han kjente lukten av hans klær og velsignet ham og sa: Se, duften av min sønn er som duften av en mark som Herren har velsignet.
28 Så gi Gud deg av himmelens dugg og av jordens fedme og korn og most i overflod.
29 Folk skal tjene deg, og folkeslag skal falle deg til fote; vær herre over dine brødre, og måtte din mors sønner falle deg til fote! Forbannet være den som forbanner deg, og velsignet den som velsigner deg!
30 Men da Isak hadde endt sin velsignelse over Jakob, og Jakob nettop var gått ut fra Isak, sin far, da kom Esau, hans bror, hjem fra jakten.
31 Han laget også en velsmakende rett og bar den inn til sin far; og han sa til sin far: Vil ikke far reise seg opp og spise av sin sønns vilt, så din sjel kan velsigne meg!
32 Og Isak, hans far, spurte ham: Hvem er du? Han svarte: Jeg er Esau, din førstefødte sønn.
33 Da ble Isak overmåte forferdet, og han sa: Hvem var det da som hadde skutt noe vilt og kom til meg med det? Jeg spiste av alt, før du kom, og velsignet ham! Han skal også være velsignet.
34 Da Esau hørte disse ord av sin far, satte han i et høyt og sårt skrik, og han sa til sin far: Velsign også meg, min far!
35 Men han sa: Din bror kom med list og tok din velsignelse.
36 Da sa han: Er det fordi han har fått navnet Jakob, at han nå to ganger har overlistet meg? Min førstefødselsrett tok han, og se, nå har han tatt min velsignelse. Så sa han: Har du ikke en velsignelse igjen til meg og?
37 Isak svarte og sa til Esau: Se, jeg har satt ham til herre over deg, og alle hans brødre har jeg gjort til hans tjenere, og jeg har gitt ham korn og most i overflod; hva skal jeg da gjøre for deg, min sønn?
38 Og Esau sa til sin far: Har du da bare denne ene velsignelse, min far? Velsign også meg, min far! Og Esau gråt høyt.
39 Da tok Isak, hans far, til orde igjen og sa til ham: Se, uten jordens fedme skal din bolig være og uten himmelens dugg fra oven.
40 Av ditt sverd skal du leve, og din bror skal du tjene; men når du engang river deg løs, da skal du bryte hans åk av din nakke.
41 Og Esau hatet Jakob for den velsignelse som hans far hadde lyst over ham. Og Esau sa ved seg selv: Snart kommer den tid da vi må sørge over min far; da skal jeg slå Jakob, min bror, ihjel.
42 Og Rebekka fikk vite hva Esau, hennes eldste sønn, hadde sagt; da sendte hun bud etter Jakob, sin yngste sønn, og sa til ham: Se, Esau, din bror, vil hevne seg på deg og slå deg ihjel.
43 Lyd nå mitt ord, min sønn: Gjør deg ferdig og flykt til min bror Laban i Karan,
44 og bli hos ham en tid, til din brors vrede har lagt seg,
45 til din brors vrede har vendt seg fra deg, og han har glemt det du har gjort mot ham! Da skal jeg sende bud og hente deg derfra. Hvorfor skulle jeg miste dere begge på én dag!
46 Så sa Rebekka til Isak: Jeg er kjed av mitt liv for disse Hets døtres skyld; skulle nå også Jakob ta seg en hustru av Hets døtre, slik en som disse, en av landets døtre, hva skulle jeg da leve etter?
