## Kapittel 3

1 Men slangen var listigere enn alle dyr på marken som Gud Herren hadde gjort, og den sa til kvinnen: Har Gud virkelig sagt: Dere skal ikke spise av noe tre i haven?
2 Og kvinnen sa til slangen: Vi kan spise av frukten på trærne i haven;
3 men om frukten på det tre som er midt i haven, har Gud sagt: Dere skal ikke spise av den og ikke røre ved den, for da skal dere dø.
4 Da sa slangen til kvinnen: Dere skal ikke dø;
5 for Gud vet at på den dag dere spiser av det, skal deres øyne åpnes, og dere skal bli slik som Gud og kjenne godt og ondt.
6 Og kvinnen så at treet var godt å spise av, og at det var en lyst for øynene, og at det var et prektig tre, siden en kunne få forstand av det, og hun tok av frukten og spiste; og hun gav sin mann med seg, og han spiste.
7 Da ble begges øyne åpnet, og de ble var at de var nakne, og de heftet fikenblad sammen og bandt dem om livet.
8 Og de hørte Gud Herren som vandret i haven, da dagen var blitt kjølig; og Adam og hans hustru skjulte seg for Gud Herrens åsyn mellom trærne i haven.
9 Da kalte Gud Herren på Adam og sa til ham: Hvor er du?
10 Og han svarte: Jeg hørte deg i haven; da ble jeg redd, fordi jeg var naken, og jeg skulte meg.
11 Da sa han: Hvem har sagt deg at du er naken? Har du ett av det tre som jeg forbød deg å spise av?
12 Og Adam sa: Kvinnen som du gav meg til å være hos meg, hun gav meg av treet, og jeg spiste.
13 Da sa Gud Herren til kvinnen: Hva er det du har gjort! Og kvinnen sa: Slangen dåret meg, og jeg spiste.
14 Da sa Gud Herren til slangen: Fordi du gjorde dette, så skal du være forbannet blant alt feet og blant alle de ville dyr. På din buk skal du krype, og støv skal du spise alle ditt livs dager.
15 Og jeg vil sette fiendskap mellom deg og kvinnen og mellom din avkom og hennes avkom; den skal knuse ditt hode, men du skal knuse dens hæl.
16 Til kvinnen sa han: Jeg vil gjøre din strev stor i ditt svangerskap; med smerte skal du føde dine barn, og til din mann skal din attrå stå, og han skal råde over deg.
17 Og til Adam sa han: Fordi du lød din hustru og spiste av det tre som jeg forbød deg å spise av, så skal jorden være forbannet for din skyld! Med strev skal du nære deg av den alle ditt livs dager.
18 Torner og tistler skal den bære deg, og du skal spise urtene på marken.
19 I ditt ansikts sved skal du spise ditt brød, inntil du vender tilbake til jorden, for av den er du tatt; for støv er du, og til støv skal du vende tilbake.
20 Og Adam kalte sin hustru Eva, fordi hun er alle levendes mor.
21 Og Gud Herren gjorde kjortler av skinn til Adam og hans hustru og kledde dem med.
22 Og Gud Herren sa: Se, mennesket er blitt som en av oss til å kjenne godt og ondt; bare han nå ikke rekker ut sin hånd og tar også av livsens tre og spiser og lever til evig tid!
23 Så viste Gud Herren ham ut av Edens have og satte ham til å dyrke jorden, som han var tatt av.
24 Og han drev mennesket ut, og foran Edens have satte han kjerubene med det flammende sverd som vendte seg hit og dit, for å vokte veien til livsens tre.
