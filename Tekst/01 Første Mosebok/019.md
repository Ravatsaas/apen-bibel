## Kapittel 19

1 Og de to engler kom til Sodoma om kvelden, mens Lot satt i Sodomas port; og da Lot så dem, sto han opp og gikk dem i møte og bøyde seg med sitt ansikt til jorden
2 og sa: Dere herrer! Ta inn i deres tjeners hus og bli der inatt, og vask deres føtter! Så kan dere stå tidlig opp imorgen og dra videre. Men de sa: Nei, vi vil bli på gaten inatt.
3 Da nødde han dem meget, og de tok inn hos ham i hans hus; og han gjorde i stand et måltid for dem og bakte usyrede brød, og de spiste.
4 Før de enda hadde lagt seg, kom byens folk, mennene i Sodoma, både unge og gamle, hele folket fra alle kanter og omringet huset.
5 Og de ropte på Lot og sa til ham: Hvor er de menn som er kommet til deg inatt? Før dem ut til oss, så vi kan få vår vilje med dem!
6 Da gikk Lot ut til dem i døren og lukket den etter seg
7 og sa: Mine brødre, gjør da ikke så ond en gjerning!
8 Se, jeg har to døtre som ikke har hatt med noen mann å gjøre; la meg få føre dem ut til dere, og gjør med dem som dere synes! Gjør bare ikke disse menn noe, siden de er kommet inn under skyggen av mitt tak!
9 Men de ropte: Gå av veien! Og så sa de: Her er denne ene mann kommet for å bo som fremmed her, og så vil han alltid oppkaste seg til dommer! Nå vil vi fare verre med deg enn med dem. Så trengte de hårdt inn på mannen, på Lot, og stormet fram for å sprenge døren.
10 Da strakte mennene hånden ut og tok Lot inn til seg i huset og lukket døren.
11 Og de folk som sto utenfor døren til huset, slo de med blindhet, både små og store, så de forgjeves søkte å finne døren.
12 Da sa mennene til Lot: Har du enda noen her, enten svigersønn eller sønner eller døtre eller noen annen som hører deg til i byen, så før dem bort fra dette sted!
13 For nå skal vi ødelegge dette sted, fordi et sterkt klagerop over dem er nådd opp til Herren, og Herren har sendt oss for å ødelegge det.
14 Da gikk Lot ut og talte til sine svigersønner, dem som skulle ha hans døtre. og sa: Stå opp og gå bort fra dette sted! For Herren vil ødelegge byen. Men hans svigersønner tenkte at han bare spøkte.
15 Da nå morgenen grydde, skyndte englene på Lot og sa: Stå opp, ta din hustru og dine to døtre som er her, for at du ikke skal bli revet bort på grunn av alt det onde som er gjort her i byen!
16 Og da han nølte, tok mennene ham og hans hustru og hans to døtre ved hånden, fordi Herren ville spare ham; og de førte ham ut og slapp ham ikke før de var ute av byen.
17 Da de hadde ført dem ut, sa den ene: Flykt for ditt livs skyld, se deg ikke tilbake og stans ikke på hele sletten, flykt opp i fjellene, for at du ikke skal bli revet bort!
18 Da sa Lot til dem: Å nei, Herre!
19 Se, din tjener har funnet nåde for dine øyne, og stor er den miskunnhet du har vist meg ved å frelse mitt liv. Men jeg kan ikke flykte opp i fjellene; for da kunne ulykken nå meg, så jeg døde.
20 Se, byen der borte er nær og lett å flykte til, og den er liten; la meg da flykte dit - er den ikke liten? - så jeg kan berge livet!
21 Da sa han til ham: Vel, jeg har også bønnhørt deg i dette stykke; jeg skal ikke ødelegge den by du taler om.
22 Skynd deg, flykt dit! For jeg kan intet gjøre før du kommer dit. Derfor kaller de den by Soar[^1].
23 Solen var gått opp over jorden da Lot kom til Soar.
24 Da lot Herren det regne svovel og ild - fra Herren, fra himmelen - ned over Sodoma og Gomorra.
25 Og han ødela disse byer og hele sletten og alle dem som bodde i byene, og det som vokste på marken.
26 Men Lots hustru, som fulgte etter ham, så seg tilbake; da ble hun til en saltstøtte.
27 Tidlig om morgenen gikk Abraham til det sted hvor han hadde stått for Herrens åsyn.
28 Og han så utover Sodoma og Gomorra og utover hele landet på sletten; da fikk han se at røyken steg opp fra landet som røyken fra en smelteovn.
29 Slik gikk det til at da Gud ødela byene på sletten, da kom Gud Abraham i hu og førte Lot midt ut av ødeleggelsen - dengang han ødela de byer som Lot hadde bodd i.
30 Og Lot dro fra Soar opp i fjellene og ble boende der, og hans to døtre med ham, for han torde ikke bo i Soar. Og han bodde i en hule, han og hans to døtre.
31 Da sa den eldste til den yngste: Vår far er gammel, og det finnes ingen mann her i landet som kan gå inn til oss etter all verdens vis.
32 Kom, la oss gi vår far vin å drikke og legge oss hos ham, så vi kan holde ætten i live ved vår far!
33 Så gav de sin far vin å drikke den natt; og den eldste gikk inn og la seg hos sin far, og han merket det ikke, hverken da hun la seg, eller da hun sto opp.
34 Dagen etter sa den eldste til den yngste: Se, inatt lå jeg hos min far; la oss også denne natt gi ham vin å drikke, og gå så du inn og legg deg hos ham, så vi kan holde ætten i live ved vår far!
35 Så gav de også den natt sin far vin å drikke; og den yngste gikk og la seg hos ham, og han merket det ikke, hverken da hun la seg, eller da hun sto opp.
36 Og begge Lots døtre ble fruktsommelige ved sin far.
37 Og den eldste fødte en sønn og kalte ham Moab; han er stamfar til moabittene, som er til den dag idag.
38 Den yngste fødte også en sønn og kalte ham Ben-Ammi; han er stamfar til ammonittene, som også er til den dag idag.

[^1]:  d.e. småby.
