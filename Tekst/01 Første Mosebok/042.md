## Kapittel 42

1 Da Jakob fikk vite at det var korn i Egypt, sa han til sine sønner: Hvorfor sitter dere og ser på hverandre?
2 Og han sa: Jeg har hørt at det er korn i Egypt; dra dit ned og kjøp korn til oss der, så vi kan leve og ikke dø!
3 Da dro Josefs ti brødre ned for å kjøpe korn i Egypt.
4 Men Benjamin, Josefs bror, sendte Jakob ikke avsted med hans brødre; for han sa: Det kunne møte ham en ulykke.
5 Så kom Israels sønner for å kjøpe korn blant alle de andre som kom; for det var hungersnød i Kana'ans land.
6 Og Josef var den som rådet i landet; det var han som solgte korn til alt folket i landet; og Josefs brødre kom og bøyde seg med sitt ansikt til jorden for ham.
7 Da Josef så sine brødre, kjente han dem igjen; men han lot som om de var fremmede for ham, og talte hårdt til dem og sa til dem: Hvor kommer dere fra? De sa: Fra Kana'ans land for å kjøpe korn.
8 Josef kjente sine brødre, men de kjente ikke ham.
9 Og Josef kom i hu det han hadde drømt om dem, og sa til dem: Dere er speidere, dere er kommet for å se hvor landet ligger åpent.
10 De svarte ham: Nei, herre, dine tjenere er kommet for å kjøpe korn.
11 Vi er alle sønner av én mann; vi er ærlige folk, dine tjenere er ikke speidere.
12 Men han sa til dem: Jo, dere er kommet for å se hvor landet ligger åpent.
13 Men de sa: Vi, dine tjenere, er tolv brødre, sønner av én mann i Kana'ans land, den yngste er nå hjemme hos vår far, og én er ikke mere til.
14 Josef sa til dem: Det er som jeg har sagt til dere: Dere er speidere.
15 Men nå skal dere prøves: Så sant Farao lever, skal dere ikke komme herfra før deres yngste bror kommer hit.
16 Send en av dere avsted for å hente deres bror, men dere andre skal holdes fanget, og deres ord skal prøves, om det er sant det dere sier; hvis ikke, så er dere, så sant Farao lever, speidere.
17 Og han holdt dem alle sammen i fengsel i tre dager.
18 Men den tredje dag sa Josef til dem: Gjør som jeg nå sier, så skal dere leve! Jeg frykter Gud.
19 Dersom dere er ærlige folk, så skal en av dere brødre bli tilbake i fengslet, men dere andre kan dra avsted og ha med dere korn til hjelp mot hungersnøden i deres hjem,
20 og før deres yngste bror til meg, så deres ord kan sannes, og dere ikke skal dø. Og de så gjorde.
21 Og de sa seg imellem: Sannelig, vi har skyld på oss for vår bror. Vi så hans sjeleangst da han bønnfalt oss, og vi ville ikke høre; derfor er denne nød kommet over oss.
22 Da tok Ruben til orde og sa til dem: Sa jeg ikke til dere: Gjør ikke synd mot gutten? Men dere ville ikke høre; se, derfor kreves nå hans blod.
23 Men de visste ikke at Josef forsto det; for han brukte tolk når han talte med dem.
24 Og han vendte seg fra dem og gråt. Så vendte han seg til dem igjen og talte til dem, og han tok Simeon fra dem og lot ham binde så de så på.
25 Og Josef befalte sine folk at de skulle fylle deres sekker med korn og legge enhvers penger igjen i hans sekk og gi dem niste med på veien. Og de gjorde slik med dem.
26 Så la de kornet på sine asener og dro derfra.
27 Men da en av dem åpnet sin sekk for å gi sitt asen fôr i herberget, da fikk han se sine penger, de lå øverst i hans sekk.
28 Og han sa til sine brødre: Mine penger er kommet igjen, og se, de ligger her i min sekk. Da ble de motfalne og vendte seg forferdet til hverandre og sa: Hva er det Gud har gjort mot oss?
29 Så kom de hjem til Jakob, sin far, i Kana'ans land, og de fortalte ham alt det som hadde hendt dem, og sa:
30 Mannen som råder der i landet, talte hårdt til oss og tok oss for folk som ville speide ut landet.
31 Og vi sa til ham: Vi er ærlige folk, vi er ikke speidere;
32 vi er tolv brødre, alle sønner av samme far, én er ikke mere til, og den yngste er nå hjemme hos vår far i Kana'ans land.
33 Da sa mannen som råder der i landet, til oss: Av dette vil jeg forstå om dere er ærlige folk: La en av dere brødre bli her hos meg og ta hva dere trenger mot hungersnøden i deres hjem, og far deres vei;
34 og kom så hit til meg med deres yngste bror, så jeg kan forstå at dere ikke er speidere, men ærlige folk! Da vil jeg gi dere deres bror igjen, og dere kan fritt dra omkring i landet.
35 Da de så tømte sine sekker, se, da lå enhvers pengepung i hans sekk; og da de og deres far så pengepungene, ble de redde.
36 Og Jakob, deres far, sa til dem: Dere gjør meg barnløs; Josef er ikke mere til, og Simeon er ikke mere til, og Benjamin vil dere ta fra meg; det kommer over meg alt sammen.
37 Da sa Ruben til sin far: Begge mine sønner kan du drepe hvis jeg ikke kommer tilbake til deg med ham; gi ham i min hånd, så vil jeg føre ham tilbake til deg.
38 Men han sa: Min sønn skal ikke dra ned med dere; for hans bror er død, og han er alene tilbake, og dersom det møter ham noen ulykke på den vei som dere drar, så kommer dere til å sende mine grå hår med sorg ned i dødsriket.
39 Men hungersnøden var hård i landet.
