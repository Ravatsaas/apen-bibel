## Kapittel 30

1 Da Rakel så at hun og Jakob ikke fikk barn, ble hun misunnelig på sin søster og sa til Jakob: La meg få barn! Ellers dør jeg.
2 Da ble Jakobs vrede tent opp mot Rakel, og han sa: Er jeg i Guds sted, som har nektet deg livsfrukt?
3 Da sa hun: Se, der er min slavekvinne Bilha; gå inn til henne, for at hun kan føde på mine knær*, så også jeg kan få barn ved henne! / {* d.e. føde barn som jeg kan ta til meg som mine.}
4 Så gav hun sin slavekvinne Bilha til hustru, og Jakob gikk inn til henne.
5 Og Bilha ble fruktsommelig og fødte Jakob en sønn.
6 Da sa Rakel: Gud har dømt i min sak; han har hørt min bønn og gitt meg en sønn. Derfor kalte hun ham Dan*. / {* dommer.}
7 Og Bilha, Rakels slavekvinne, ble fruktsommelig igjen og fødte Jakob enda en sønn.
8 Da sa Rakel: Jeg har kjempet Guds kamper med min søster, og nå har jeg vunnet. Og hun kalte ham Naftali*. / {* den jeg har vunnet med kamp.}
9 Da Lea så at hun ikke fikk flere barn, tok hun sin slavekvinne Silpa og gav Jakob til hustru.
10 Og Silpa, Leas slavekvinne, fødte Jakob en sønn.
11 Da sa Lea: Til lykke! Og hun kalte ham Gad*. / {* lykke.}
12 Og Silpa, Leas slavekvinne, fødte Jakob enda en sønn.
13 Da sa Lea: Hvor lykkelig jeg er! For alle kvinner vil prise meg lykkelig. Og hun kalte ham Aser*. / {* lykkelig.}
14 En dag i hvetehøstens tid gikk Ruben ut og fant alruner* på marken og bar dem hjem til Lea, sin mor; da sa Rakel til Lea: Kjære, gi meg noen av din sønns alruner! / {* d.e. et slags plante som mentes å kunne vekke elskov og fremkalle svangerskap.}
15 Men hun svarte henne: Er det ikke nok at du har tatt min mann? Vil du nå også ta min sønns alruner? Da sa Rakel: Nå vel, han kan sove hos deg inatt, hvis jeg får din sønns alruner!
16 Da Jakob om kvelden kom hjem fra marken, gikk Lea ham i møte og sa: Det er hos meg du skal være inatt; jeg har tinget deg for min sønns alruner. Så lå han hos henne den natt.
17 Og Gud hørte Lea, og hun ble fruktsommelig og fødte Jakob en femte sønn.
18 Da sa Lea: Gud har gitt meg min lønn, fordi jeg lot min mann få min slavekvinne. Og hun kalte ham Issakar*. / {* han kommer med lønn.}
19 Og Lea ble fruktsommelig igjen og fødte Jakob en sjette sønn.
20 Da sa Lea: Gud har gitt meg en god gave; nå kommer min mann til å bo hos meg, for jeg har født ham seks sønner. Og hun kalte ham Sebulon*. / {* boende mann.}
21 Siden fødte hun en datter og kalte henne Dina.
22 Da kom Gud Rakel i hu, og Gud hørte henne og åpnet hennes morsliv.
23 Hun ble fruktsommelig og fødte en sønn. Da sa hun: Gud har tatt bort min skam.
24 Og hun kalte ham Josef* og sa: Herren gi meg enda en sønn! / {* han legger til.}
25 Da nå Rakel hadde født Josef, sa Jakob til Laban: La meg fare, så jeg kan dra hjem til mitt eget land!
26 Gi meg mine hustruer og mine barn, som jeg har tjent deg for, så vil jeg dra bort; du vet jo selv hvordan jeg har tjent deg.
27 Da sa Laban til ham: Om du bare hadde noen godhet for meg! Jeg er blitt varslet om at det er for din skyld Herren har velsignet meg.
28 Så sa han: Si selv hva du vil ha i lønn, så skal jeg gi deg det.
29 Og Jakob sa til ham: Du vet selv hvordan jeg har tjent deg, og hva din buskap er blitt til under mine hender.
30 For det var lite det du hadde før jeg kom, men nå har det øket til en stor mengde, og Herren har velsignet deg hvor jeg satte min fot. Men når skal jeg nå også få gjøre noe for mitt eget hus?
31 Da sa Laban: Hva skal jeg gi deg? Jakob svarte: Du skal ikke gi meg noe; dersom du vil gjøre som jeg nå sier, så skal jeg gjæte din buskap og vokte den, som jeg har gjort.
32 Jeg vil idag gå gjennom hele din flokk og skille ut alt som er flekket og spraglet og alt som er sort blant sauene, og likeså alt som er spraglet og flekket blant geitene; og det skal være min lønn.
33 Og min ærlighet skal vidne for meg, når du siden engang kommer og ser over min lønn. Finnes det hos meg noen geit som ikke er flekket og spraglet, og noen sau som ikke er sort, så er det stjålet.
34 Da sa Laban: Vel, la det være som du har sagt!
35 Og samme dag skilte han ut de stripete og spraglete geitebukker og alle flekkete og spraglete geiter, alt det som hadde noe hvitt på seg, og alt sort blant sauene; og han lot sine sønner ta vare på det,
36 og han la tre dagsreiser mellom seg og Jakob. Og Jakob gjætte resten av Labans småfe.
37 Men Jakob tok seg friske kjepper av poppel-, hassel- og lønnetrær og skavde hvite striper på dem, så det hvite på kjeppene kom fram.
38 Og han la kjeppene som han hadde skavd, i rennene - i vanntrauene, hvor småfeet kom for å drikke, like foran småfeet; for de parret seg når de kom for å drikke.
39 Så parret småfeet seg ved kjeppene og fikk stripete, flekkete og spraglete unger.
40 Men lammene skilte Jakob ut og lot småfeet vende øynene mot det stripete og alt det sorte blant Labans småfe; og slik fikk han seg flokker for seg selv og slapp dem ikke sammen med Labans småfe.
41 Og hver gang det sterke småfe parret seg, la Jakob kjeppene midt for øynene på dem i rennene, for at de skulle parre seg ved kjeppene;
42 men når det var svakt småfe, la han ikke kjeppene der; slik kom de svake til å tilhøre Laban og de sterke Jakob.
43 Og mannen ble rikere og rikere, og han fikk meget småfe og slavekvinner og slaver og kameler og eseler.
