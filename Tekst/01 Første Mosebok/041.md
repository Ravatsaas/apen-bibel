## Kapittel 41

1 Så hendte det da to år var omme, at Farao drømte han sto ved elven*. / {* Nilen.}
2 Og se, det steg opp av elven syv kyr, vakre å se til og fete, og de gikk og beitet i elvegresset.
3 Og etter dem steg det opp av elven syv andre kyr, stygge å se til og magre, og de sto ved siden av de andre kyr på elvebredden.
4 Og de stygge og magre kyr spiste opp de syv vakre og fete kyr. Da våknet Farao.
5 Så sovnet han igjen og drømte annen gang, og se, syv aks, frodige og gode, vokste opp på ett strå.
6 Og etter dem skjøt det opp syv aks som var tynne og svidd av østenvind.
7 Og de tynne aks slukte de syv frodige og fulle aks. Da våknet Farao, og skjønte at det var en drøm.
8 Men om morgenen var han urolig til sinns, og han sendte bud og lot kalle alle tegnsutleggerne og alle vismennene i Egypt; og Farao fortalte dem sine drømmer, men det var ingen som kunne tyde dem for ham.
9 Da talte den øverste munnskjenk til Farao og sa: Jeg må idag minne om mine synder.
10 Farao ble vred på sine tjenere og satte meg fast hos høvdingen over livvakten, både meg og den øverste baker.
11 Da hadde vi hver sin drøm i samme natt, jeg og han, og våre drømmer hadde hver sin mening.
12 Og det var en hebraisk gutt sammen med oss der; han var tjener hos høvdingen over livvakten; ham fortalte vi våre drømmer, og han tydet dem for oss; etter som enhver hadde drømt, tydet han dem.
13 Og som han tydet dem for oss, slik gikk det; jeg ble satt i mitt embede igjen, og han ble hengt.
14 Da sendte Farao bud og lot Josef kalle, og de førte ham skyndsomt ut av fengslet; og han lot seg rake og skiftet klær og trådte fram for Farao.
15 Da sa Farao til Josef: Jeg har hatt en drøm, og det er ingen som kan tyde den; men jeg har hørt si om deg at så snart du hører en drøm, kan du tyde den.
16 Og Josef svarte Farao og sa: Det står ikke til meg; Gud vil gi et svar som spår lykke for Farao.
17 Da sa Farao til Josef: Jeg syntes i drømme at jeg sto på elvebredden.
18 Og se, av elven steg det opp syv kyr, fete og vakre av skikkelse, og de gikk og beitet i elvegresset.
19 Og etter dem steg det opp syv andre kyr, tynne og svært stygge av skikkelse og magre; jeg har aldri sett så stygge kyr i hele Egypt.
20 Og de magre og stygge kyr spiste opp de syv første, fete kyr.
21 Og da de hadde fått dem til livs, kunne det ikke merkes på dem, de var like stygge å se til som før. Da våknet jeg.
22 Så drømte jeg igjen, og se: Syv aks, fulle og gode, vokste opp på ett strå.
23 Og etter dem skjøt det opp syv aks som var fortørket og tynne og svidd av østenvind.
24 Og de tynne aks slukte de syv gode aks. Og jeg fortalte det til tegnsutleggerne, men ingen kunne forklare det for meg.
25 Da sa Josef til Farao: Faraos drømmer har én mening; hva Gud vil gjøre, har han latt Farao få vite.
26 De syv gode kyr er syv år, og de syv gode aks er syv år; det er en og samme drøm.
27 Og de syv magre og stygge kyr som steg opp etter dem, er syv år, og de syv tomme aks som var svidd av østenvinden, er syv hungersår, som skal komme.
28 Det er som jeg sa til Farao: Hva Gud vil gjøre, har han latt Farao se.
29 Det kommer syv år med stor overflod i hele Egypt;
30 men etter dem kommer det syv hungersår, så all denne overflod skal bli glemt i Egypt, og hungeren skal arme ut landet;
31 og ingen skal minnes den overflod som var i landet, for hungeren etterpå; for den skal bli meget hård.
32 Men at drømmen kom to ganger for Farao, det vil si at saken er fast besluttet av Gud, og at Gud vil gjøre det snart.
33 Nå skulle Farao utse seg en forstandig og vis mann og sette ham over Egypt!
34 Det skulle Farao gjøre og så sette opsynsmenn over landet og ta femtedelen av avgrøden i Egypt i de syv overflodsår.
35 Og de skal samle alt som kan tjene til føde, i disse gode år som kommer, og under Faraos hånd dynge opp korn i byene til føde og ta vare på det.
36 Og kornet skal tjene til forråd for landet i de syv hungersår som skal komme over Egypt, så landet ikke skal ødelegges av hungeren.
37 Disse ord syntes Farao og alle hans tjenere godt om.
38 Og Farao sa til sine tjenere: Mon det finnes noen som han, en mann som har Guds ånd?
39 Så sa Farao til Josef: Siden Gud har latt deg vite alt dette, så er det ingen så forstandig og vis som du.
40 Du skal forestå mitt hus, og hele mitt folk skal rette seg etter ditt ord; bare tronen vil jeg ha fremfor deg.
41 Og Farao sa fremdeles til Josef: Se, jeg setter deg over hele Egypt.
42 Og Farao tok sin signetring av sin hånd og satte den på Josefs hånd og klædde ham i klær av fint lin og hengte en gullkjede om hans hals.
43 Og han lot ham kjøre i den vogn som var nærmest etter hans egen, og de ropte foran ham: Abrek!* Og han satte ham over hele Egypt. / {* bøy kne!.}
44 Og Farao sa til Josef: Jeg er Farao, og uten din vilje skal ingen mann løfte hånd eller fot i hele Egypt.
45 Og Farao gav Josef navnet Sofnat-Paneah* og gav ham til hustru Asnat, en datter av Potifera, presten i On. Så dro Josef omkring i Egypt. / {* måskje: Verdens frelser.}
46 Josef var tretti år gammel da han sto for Egypts konge Faraos åsyn. Og etter at Josef var gått ut fra Farao, reiste han gjennom hele Egypt.
47 Og jorden bar rikelig i de syv overflodsår.
48 Og han samlet alle slags grøde i de syv gode år som kom i Egypt, og la den opp i byene; i hver by la han opp avgrøden fra landet som lå omkring.
49 Så hopet da Josef opp korn som havets sand, i svære mengder, inntil de holdt opp med å telle; for det var ikke tall på det.
50 Før det første hungersår kom, fikk Josef to sønner med Asnat, datter av Potifera, presten i On.
51 Og Josef kalte sin førstefødte sønn Manasse*; for [sa han] Gud har latt meg glemme all min strev og hele min fars hus. / {* en som får folk til å glemme.}
52 Og den andre sønn kalte han Efra'im*; for [sa han] Gud har gjort meg fruktbar i det land som jeg led ondt i. / {* dobbelt frukt.}
53 Da de syv overflodsår i Egypt var til ende,
54 begynte de syv hungersår å komme, slik som Josef hadde sagt. Da ble det hungersnød i alle landene, men i hele Egypt var det brød.
55 Og da hele Egypt led hunger, ropte folket til Farao om brød. Da sa Farao til alle egypterne: Gå til Josef! Hva han sier dere, skal dere gjøre.
56 Da det nå var hungersnød over hele landet, åpnet Josef alle oplagshusene og solgte korn til egypterne; for hungersnøden var hård i Egypt.
57 Og fra alle landene kom de til Josef i Egypt for å kjøpe korn; for hungersnøden var hård i alle landene.
