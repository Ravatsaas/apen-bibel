## Kapittel 9

1 Og Gud velsignet Noah og hans sønner, og sa til dem: Vær fruktbare og bli mange og fyll opp jorden!
2 Og frykt og redsel for dere skal være over alle dyr på jorden og over alle fugler under himmelen, over alt det som rører seg på jorden, og over alle fiskene i havet; i deres hånd er de gitt.
3 Alt det som rører seg og lever, skal dere ha til føde; slik som jeg gav dere de grønne urter, gir jeg dere alt dette.
4 Men kjøtt med dets sjel i, det er dets blod, skal dere ikke spise.
5 Men for deres eget blod vil jeg kreve hevn; av hvert dyr vil jeg kreve hevn for det, og av mennesket, av enhvers bror, vil jeg kreve hevn for menneskets liv.
6 Den som utøser menneskets blod, ved mennesket skal hans blod utøses; for i Guds bilde skapte han* mennesket. / {* Gud.}
7 Og vær dere fruktbare og bli mange, vrimle på jorden og bli mange på den!
8 Og Gud sa til Noah og til hans sønner, som var med ham:
9 Nå vil jeg opprette min pakt med dere og med deres etterkommere,
10 og med alt levende som er hos dere, både fugler og fe og alle de ville dyr som er hos dere, alt som gikk ut av arken, alt som lever på jorden.
11 Jeg oppretter min pakt med dere, og aldri mere skal alt kjød utryddes ved vannflom, og aldri mere skal der komme en vannflom som ødelegger jorden.
12 Og Gud sa: Dette er tegnet på den pakt som jeg gjør mellom meg og dere og alt levende som er hos dere, til evige tider:
13 Min bue setter jeg i skyen, og den skal være et tegn på pakten mellom meg og jorden.
14 Og når jeg fører skyer over jorden, og buen sees i skyen,
15 da vil jeg komme i hu den pakt som er mellom meg og dere og alt levende av alt kjød, og vannet skal aldri mere bli en flom som ødelegger alt kjød.
16 Og buen skal stå i skyen, og jeg vil se på den og komme i hu den evige pakt mellom Gud og alt levende av alt kjød som er på jorden.
17 Og Gud sa til Noah: Dette er tegnet på den pakt jeg har opprettet mellom meg og alt kjød som er på jorden.
18 Noahs sønner, som gikk ut av arken, var Sem, Kam og Jafet; og Kam var far til Kana'an.
19 Disse tre var Noahs sønner, og fra dem bredte menneskene seg ut over hele jorden.
20 Og Noah var jorddyrker, og han var den første som plantet en vingård.
21 Og han drakk av vinen og ble drukken, og han kledde seg naken inne i sitt telt.
22 Og da Kam, Kana'ans far, så sin far ligge naken, fortalte han det til begge sine brødre, som var utenfor.
23 Da tok Sem og Jafet et klede og la det på sine skuldrer og gikk baklengs inn og dekket over sin fars blusel; og de vendte sine øyne bort, så de ikke så sin fars blusel.
24 Da så Noah våknet av sitt rus, fikk han vite hva hans yngste sønn hadde gjort imot ham.
25 Da sa han: Forbannet være Kana'an! Han skal være slave for sine brødres slaver.
26 Så sa han: Lovet være Herren, Sems Gud, og Kana'an være deres slave!
27 Gud gjøre det vidt for Jafet, han skal bo i Sems telter, og Kana'an være deres slave!
28 Etter vannflommen levde Noah enda tre hundre og femti år.
29 Og alle Noahs dager ble ni hundre og femti år; så døde han.
