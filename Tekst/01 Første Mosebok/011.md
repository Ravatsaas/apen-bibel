## Kapittel 11

1 Og hele jorden hadde ett tungemål og ens tale.
2 Og da de dro fram mot øst, fant de en slette i landet Sinear, og de bosatte seg der.
3 Og de sa til hverandre: Kom, la oss gjøre teglstein og brenne dem vel! Og de brukte tegl istedenfor stein, og jordbek istedenfor kalk.
4 Så sa de: Kom, la oss bygge oss en by med et tårn som når opp til himmelen, og gjøre oss et navn, så vi ikke skal spres over hele jorden!
5 Da steg Herren ned for å se byen og tårnet som menneskenes barn hadde begynt å bygge.
6 Og Herren sa: Se, de er ett folk, og ett tungemål har de alle; dette er det første de tar seg fore, og nå vil intet være umulig for dem, hva de så får i sinne å gjøre.
7 La oss da stige ned der og forvirre deres tungemål, så den ene ikke forstår den andres tungemål!
8 Så spredte Herren dem derfra over hele jorden, og de holdt opp med å bygge på byen.
9 Derfor kalte de den Babel; for der forvirret Herren hele jordens tungemål, og derfra spredte Herren dem ut over hele jorden.
10 Dette er historien om Sems etterkommere: Da Sem var hundre år gammel, fikk han sønnen Arpaksad to år etter vannflommen.
11 Og etter at Sem hadde fått Arpaksad, levde han enda fem hundre år og fikk sønner og døtre.
12 Da Arpaksad var fem og tretti år gammel, fikk han sønnen Salah.
13 Og etter at Arpaksad hadde fått Salah, levde han enda fire hundre og tre år og fikk sønner og døtre.
14 Da Salah var tretti år gammel, fikk han sønnen Eber.
15 Og etter at Salah hadde fått Eber, levde han enda fire hundre og tre år og fikk sønner og døtre.
16 Da Eber var fire og tretti år gammel, fikk han sønnen Peleg.
17 Og etter at Eber hadde fått Peleg, levde han enda fire hundre og tretti år og fikk sønner og døtre.
18 Da Peleg var tretti år gammel, fikk han sønnen Re'u.
19 Og etter at Peleg hadde fått Re'u, levde han enda to hundre og ni år og fikk sønner og døtre.
20 Da Re'u var to og tretti år gammel, fikk han sønnen Serug.
21 Og etter at Re'u hadde fått Serug, levde han enda to hundre og syv år og fikk sønner og døtre.
22 Da Serug var tretti år gammel, fikk han sønnen Nakor.
23 Og etter at Serug hadde fått Nakor, levde han enda to hundre år og fikk sønner og døtre.
24 Da Nakor var ni og tyve år gammel, fikk han sønnen Tarah.
25 Og etter at Nakor hadde fått Tarah, levde han enda hundre og nitten år og fikk sønner og døtre.
26 Da Tarah var sytti år gammel, fikk han sønnene Abram, Nakor og Haran.
27 Dette er historien om Tarah og hans etterkommere: Tarah fikk sønnene Abram, Nakor og Haran. Og Haran fikk sønnen Lot.
28 Og Haran døde hos sin far Tarah i sitt fedreland, i Ur i Kaldea.
29 Og Abram og Nakor tok seg hustruer; Abrams hustru hette Sarai, og Nakors hustru hette Milka og var en datter av Haran, far til Milka og Jiska.
30 Og Sarai var ufruktbar, hun hadde ikke noe barn.
31 Og Tarah tok med seg Abram, sin sønn, og Lot, Harans sønn, sin sønnesønn, og Sarai, sin sønnekone, sin sønn Abrams hustru; og de dro ut sammen fra Ur i Kaldea for å reise til Kana'ans land, og de kom til Karan og bosatte seg der.
32 Og Tarahs dager ble to hundre og fem år; så døde Tarah i Karan.
