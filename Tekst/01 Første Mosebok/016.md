## Kapittel 16

1 Sarai, Abrams hustru, fødte ham ikke barn; men hun hadde en egyptisk slavekvinne, som hette Hagar.
2 Og Sarai sa til Abram: Se, Herren har nektet meg barn; gå derfor inn til min slavekvinne! Kanskje jeg kunne få et barn ved henne. Og Abram lød Sarais råd.
3 Så tok Sarai, Abrams hustru, og lot Abram, sin mann, få egypterkvinnen Hagar, som var hennes slavekvinne, til hustru; da var det ti år siden Abram hadde bosatt seg i Kana'ans land.
4 Og han gikk inn til Hagar, og hun ble fruktsommelig; men da hun så at hun var blitt fruktsommelig, ringeaktet hun sin frue.
5 Da sa Sarai til Abram: Den urett jeg lider, er du skyld i; jeg har selv gitt min slavekvinne i din favn; men nå, da hun ser at hun er fruktsommelig, ringeakter hun meg; Herren skal dømme mellom meg og deg.
6 Da sa Abram til Sarai: Se, din slavekvinne råder du selv over; gjør med henne som du synes. Og Sarai var hård mot henne, og hun rømte fra henne.
7 Men Herrens engel fant henne ved vannkilden i ørkenen, ved kilden på veien til Sur.
8 Og han sa: Hagar, Sarais slavekvinne, hvor kommer du fra, og hvor akter du deg hen? Hun svarte: Jeg har flyktet fra min frue Sarai.
9 Da sa Herrens engel til henne: Gå tilbake til din frue, og bøy deg under henne!
10 Og Herrens engel sa til henne: Jeg vil gjøre din ætt så tallrik at den ikke skal kunne telles for mengde.
11 Og Herrens engel sa videre til henne: Se, du er fruktsommelig og skal føde en sønn, og du skal kalle ham Ismael*; for Herren har hørt din nød. / {* Gud hører.}
12 Og han skal bli et vill-asen av et menneske; hans hånd skal være mot alle, og alles hånd mot ham; og han skal bo østenfor alle sine brødre.
13 Og hun gav Herren, som hadde talt med henne, navnet "Du er Gud, den som ser". For hun sa: Har jeg virkelig fått se ham som ser meg?
14 Derfor kaller de brønnen Lakai Ro'is brønn*; den ligger mellom Kades og Bered. / {* d.e. den levendes brønn som ser meg.}
15 Og Hagar fødte Abram en sønn; og Abram kalte den sønn som Hagar hadde født ham, Ismael.
16 Abram var seks og åtti år gammel da Hagar fødte ham Ismael.
