## Kapittel 48

1 En tid etter kom de og sa til Josef: Din far er syk. Da tok han begge sine sønner med seg, Manasse og Efra'im.
2 Og de meldte det til Jakob og sa: Din sønn Josef er kommet til deg. Da gjorde Israel seg sterk og satte seg opp i sengen.
3 Og Jakob sa til Josef: Den allmektige Gud åpenbarte seg for meg i Luz i Kana'ans land og velsignet meg
4 og sa til meg: Se, jeg vil gjøre deg fruktbar og tallrik og gjøre deg til en mengde folkeslag, og jeg vil gi din ætt etter deg dette land til evig eiendom.
5 Og dine to sønner som du har fått i Egypt, før jeg kom til deg her i Egypt, de skal nå være mine; Efra'im og Manasse skal tilhøre meg slik som Ruben og Simeon.
6 Men de barn som du har fått etter dem, skal være dine; de skal kalles etter sine brødre i deres arvelodd.
7 For da jeg kom fra Mesopotamia, døde Rakel fra meg i Kana'ans land på reisen, da vi enda hadde et stykke vei igjen til Efrat; og jeg begravde henne der på veien til Efrat, det er Betlehem.
8 Da Israel fikk se Josefs sønner, spurte han: Hvem er det?
9 Josef svarte sin far: Det er mine sønner, som Gud har gitt meg her. Da sa han: Kjære, kom hit til meg med dem, så vil jeg velsigne dem.
10 Men Israels øyne var sløve av alderdom, han kunne ikke se; og Josef førte dem bort til ham, og han kysset dem og tok dem i favn.
11 Og Israel sa til Josef: Jeg hadde ikke tenkt å få se ditt ansikt, og nå har Gud endog latt meg få se dine barn.
12 Så førte Josef dem bort fra hans knær og bøyde seg til jorden for ham.
13 Siden tok Josef dem begge, Efra'im i sin høyre hånd mot Israels venstre og Manasse i sin venstre hånd mot Israels høyre, og førte dem fram til ham.
14 Og Israel rakte ut sin høyre hånd og la den på Efra'ims hode, enda han var den yngste, og sin venstre hånd på Manasses hode; han la sine hender slik med vilje, for Manasse var den førstefødte.
15 Og han velsignet Josef og sa: Den Gud for hvis åsyn mine fedre Abraham og Isak vandret, den Gud som var min hyrde, fra jeg ble til og til denne dag,
16 den engel som forløste meg fra alt ondt, han velsigne guttene, så de må kalles med mitt navn og med mine fedre Abrahams og Isaks navn, og bli meget tallrike i landet.
17 Da Josef så at hans far la sin høyre hånd på Efra'ims hode, syntes han ille om det, og han grep sin fars hånd for å føre den fra Efra'ims hode bort på Manasses hode.
18 Og Josef sa til sin far: Ikke så, far! For denne er den førstefødte; legg din høyre hånd på hans hode!
19 Men hans far ville ikke det, og han sa: Jeg vet det, min sønn, jeg vet det. Han skal og bli et folk, han skal og bli stor; men enda skal hans yngre bror bli større enn han, og hans ætt skal bli en mengde folkeslag.
20 Så velsignet han dem samme dag og sa: Ved deg skal Israel velsigne og si: Gud gjøre deg som Efra'im og som Manasse! Og han satte Efra'im foran Manasse.
21 Og Israel sa til Josef Se, jeg dør, men Gud skal være med dere og føre dere tilbake til deres fedres land.
22 Og jeg gir deg fremfor dine brødre et stykke land som jeg tar fra amorittenes hånd med mitt sverd og min bue.
