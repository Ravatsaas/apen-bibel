## Kapittel 28

1 Da kalte Isak Jakob til seg og velsignet ham og befalte ham og sa til ham: Du skal ikke ta noen av Kana'ans døtre til hustru.
2 Gjør deg rede og dra til Mesopotamia, til din morfar Betuels hus, og hent deg en hustru derfra, en av din morbror Labans døtre!
3 Og Gud den allmektige velsigne deg og gjøre deg fruktbar og gi deg en tallrik ætt, så du blir til en hel skare av folkeslag,
4 han gi deg Abrahams velsignelse, både deg og din ætt, så du kommer til å eie det land hvor du nå bor som fremmed, det som Gud gav Abraham!
5 Så lot Isak Jakob reise; og han dro til Mesopotamia, til arameeren Laban, Betuels sønn, som var bror til Rebekka, Jakobs og Esaus mor.
6 Da Esau så at Isak hadde velsignet Jakob og sendt ham til Mesopotamia for å hente seg en hustru derfra - at han hadde velsignet ham og gitt ham den befaling: Du skal ikke ta noen av Kana'ans døtre til hustru -
7 og at Jakob hadde adlydt sin far og sin mor og var reist til Mesopotamia,
8 og da Esau så at Kana'ans døtre mishaget Isak, hans far,
9 så gikk han til Ismael og tok Mahalat, datter til Abrahams sønn Ismael, Nebajots søster, til hustru foruten sine andre hustruer.
10 Jakob tok ut fra Be'erseba og gav seg på veien til Karan.
11 Og han kom til et sted hvor han ble natten over, for solen var gått ned; og han tok en av steinene som lå der, og la den under sitt hode, og så la han seg til å sove der.
12 Da drømte han og så en stige som var stilt opp på jorden, og hvis topp nådde til himmelen, og se, Guds engler steg opp og steg ned på den.
13 Og se, Herren sto øverst på den og sa: Jeg er Herren, din far Abrahams Gud og Isaks Gud; det land som du nå ligger i, det vil jeg gi deg og din ætt.
14 Og din ætt skal bli som støvet på jorden, og du skal utbrede deg mot vest og mot øst og mot nord og mot syd, og i deg og i din ætt skal alle jordens slekter velsignes
15 Og se, jeg er med deg og vil bevare deg hvor du så går, og jeg vil føre deg tilbake til dette land; jeg vil ikke forlate deg før jeg har gjort det jeg har lovt deg.
16 Da Jakob våknet av sin søvn, sa han: Sannelig, Herren er på dette sted, og jeg visste det ikke.
17 Og det kom en frykt over ham, og han sa: Hvor forferdelig er ikke dette sted ! Her er i sannhet Guds hus, her er himmelens port.
18 Morgenen etter sto Jakob tidlig opp og tok den stein han hadde lagt under sitt hode, og reiste den opp som en minnestein, og han helte olje over den.
19 Og han kalte dette sted Betel*; før hette byen Luz. / {* Guds hus.}
20 Og Jakob gjorde et løfte og sa: Dersom Gud vil være med meg og bevare meg på denne min ferd og gi meg brød å spise og klær å kle meg med,
21 og jeg kommer vel hjem igjen til min fars hus, så skal Herren være min Gud,
22 og denne stein som jeg har reist opp som en minnestein, skal være et Guds hus, og av alt det du gir meg, vil jeg gi deg tiende.
