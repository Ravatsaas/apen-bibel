## Kapittel 43

1 Og da de hadde brukt opp det korn de hadde hentet fra Egypten, sa deres far til dem: Dra avsted nok en gang og kjøp oss litt korn!
2 Men Juda sa til ham: Mannen sa så alvorlig til oss: Dere skal ikke komme for mine øyne uten deres bror er med.
3 Dersom du vil sende vår bror med oss, vil vi dra ned og kjøpe korn til deg.
4 Men dersom du ikke vil sende ham, vil vi ikke dra ned; for mannen sa til oss: Dere skal ikke komme for mine øyne uten deres bror er med.
5 Da sa Israel: Hvorfor har dere gjort så ille mot meg og fortalt mannen at dere har enda en bror?
6 De svarte: Mannen spurte oss nøye ut både om oss og om vår ætt og sa: Lever deres far enda? Har dere noen bror? Og vi svarte ham etter som han spurte; kunne vi vel vite at han ville si: Kom her ned med deres bror?
7 Og Juda sa til Israel, sin far: Send gutten med meg! Så vil vi gjøre oss rede og dra avsted, så vi kan leve og ikke skal dø, både vi og du og våre små barn.
8 Jeg skal svare for ham, av meg kan du kreve ham; dersom jeg ikke har ham med tilbake til deg og stiller ham for ditt ansikt, da vil jeg være din skyldner alle mine dager;
9 for dersom vi ikke hadde dryget så lenge, da kunne vi nå to ganger vært her igjen.
10 Da sa Israel, deres far, til dem: Skal det nå så være, så gjør som jeg sier: Ta i deres sekker av alt det ypperste landet eier, og ha det med til mannen som gave, litt balsam og litt honning, krydderier og ladanum, pistasienøtter og mandler,
11 og ta dobbelt så mange penger med dere, for de penger som kom igjen og lå øverst i deres sekker, må dere ha med tilbake; kanskje det var en feiltagelse.
12 Ta så deres bror med, og gjør dere rede og dra tilbake til mannen!
13 Og den allmektige Gud la dere finne barmhjertighet hos mannen, så han lar deres andre bror og Benjamin dra hjem igjen med dere; og jeg - skal jeg være barnløs, så får jeg være barnløs!
14 Så tok mennene denne gave, og de tok dobbelte penger med seg, og Benjamin; og de gjorde seg rede og dro ned til Egypten og trådte fram for Josef.
15 Da Josef så Benjamin sammen med dem, sa han til bestyreren for huset sitt: Før mennene inn i huset og la slakte og lage til; for mennene skal ete til middag hos meg.
16 Og mannen gjorde som Josef sa, og førte mennene inn i Josefs hus.
17 Men mennene ble redde fordi de ble ført inn i Josefs hus, og de sa: Det er vel for de pengers skyld som forrige gang kom tilbake i våre sekker, vi føres inn her, for at han kan velte seg inn på oss og kaste seg over oss og gjøre oss til slaver og ta våre asener.
18 De gikk derfor til bestyreren for Josefs hus, og talte til ham ved inngangen til huset
19 og sa: Hør, herre! Vi kom forrige gang ned her for å kjøpe korn;
20 men da vi kom til herberget og åpnet våre sekker, se, da lå enhvers penger øverst i hans sekk, våre penger med sin fulle vekt, og nå har vi dem med oss igjen,
21 og vi har tatt andre penger ned med oss til å kjøpe korn for; vi vet ikke hvem som har lagt våre penger i våre sekker.
22 Da sa han: Dere kan være rolige, frykt ikke! Deres Gud og deres fars Gud har gitt dere en skatt i deres sekker; deres penger har jeg fått. Så førte han Simeon ut til dem.
23 Deretter førte mannen dem inn i Josefs hus og gav dem vann, og de vasket sine føtter, og han gav dem fôr til deres asener.
24 Så la de gaven til rette til Josef skulle komme hjem om middagen; for de hadde hørt at de skulle ete der.
25 Og da Josef var kommet hjem, bar de inn til ham gaven som de hadde med seg, og kastet seg ned på jorden for ham.
26 Men han spurte dem om det gikk dem vel, og han sa: Går det deres far vel, den gamle som dere talte om? Lever han enda?
27 De svarte: Ja! Det går din tjener vår far vel; han lever enda. Og de bøyde seg og kastet seg ned for ham.
28 Og da han så opp og fikk øye på Benjamin, sin bror, sin mors sønn, sa han: Er dette deres yngste bror, som dere talte til meg om? Og han sa: Gud velsigne deg, min sønn!
29 Og Josef skyndte seg bort, for hans hjerte brant mot hans bror, og han søkte et sted hvor han kunne gråte; og han gikk inn i sitt kammer og gråt der.
30 Så vasket han sitt ansikt og gikk ut, og han gjorde seg sterk og sa: Sett maten fram!
31 Og de satte fram for ham særskilt og for dem særskilt, og for egypterne som åt hos ham, særskilt; for egypterne kan ikke ete sammen med hebreerne, det er en vederstyggelighet for egypterne.
32 Og mennene fikk sine plasser midt imot ham etter alderen, den førstefødte øverst og den yngste nederst, og de så på hverandre og undret seg.
33 Og han lot bære til dem av maten på sitt bord, og Benjamin fikk fem ganger så meget som enhver av de andre; og de drakk, og drakk seg glade med ham.
