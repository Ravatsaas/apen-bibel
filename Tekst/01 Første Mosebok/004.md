## Kapittel 4

1 Og Adam holdt seg til sin hustru Eva, og hun ble fruktsommelig og fødte Kain; da sa hun: Jeg har fått en mann ved Herren.
2 Siden fødte hun Abel, hans bror. Og Abel ble sauehyrde, men Kain ble jorddyrker.
3 Da en tid var gått, hendte det at Kain bar fram for Herren et offer av jordens grøde.
4 Og Abel bar også fram et offer, som han tok av de førstefødte lam i sin flokk og deres fett; og Herren så til Abel og hans offer,
5 men til Kain og hans offer så han ikke. Da ble Kain meget vred, og han stirret ned for seg.
6 Og Herren sa til Kain: Hvorfor er du vred, og hvorfor stirrer du ned for deg?
7 Er det ikke så at dersom du har godt i sinne, da kan du løfte opp ditt ansikt? Men har du ikke godt i sinne, da ligger synden på lur ved døren, og dens attrå står til deg, men du skal være herre over den.
8 Og Kain talte til Abel, sin bror. Og da de engang var ute på marken, for Kain løs på Abel, sin bror, og slo ham ihjel.
9 Da sa Herren til Kain: Hvor er Abel, din bror? Han svarte: Jeg vet ikke; skal jeg passe på min bror?
10 Men han sa: Hva har du gjort? Hør, din brors blod roper til meg fra jorden.
11 Og nå skal du være bannlyst fra den jord som lot opp sin munn og tok imot din brors blod av din hånd!
12 Når du dyrker jorden, skal den ikke mere gi deg sin grøde; omflakkende og hjemløs skal du være på jorden.
13 Da sa Kain til Herren: Min misgjerning er større enn at jeg kan bære den.
14 Se, du har idag drevet meg ut av landet, og jeg må skjule meg for ditt åsyn; og jeg vil bli omflakkende og hjemløs på jorden, og det vil gå så at hver den som finner meg, slår meg ihjel.
15 Men Herren sa til ham: Nei! for slår noen Kain ihjel, skal han lide syvfold hevn. Og Herren gav Kain et merke, for at ikke noen som møtte ham, skulle slå ham ihjel.
16 Så gikk Kain bort fra Herrens åsyn og bosatte seg i landet Nod[^1], østenfor Eden.
17 Og Kain holdt seg til sin hustru, og hun ble fruktsommelig og fødte Hanok; og han tok seg for å bygge en by og kalte byen Hanok etter sin sønn.
18 Og Hanok fikk sønnen Irad, og Irad ble far til Mehujael, og Mehujael ble far til Metusael, og Metusael ble far til Lamek.
19 Og Lamek tok seg to hustruer; den ene hette Ada, og den andre hette Silla.
20 Og Ada fødte Jabal; han ble stamfar til dem som bor i telt og holder buskap.
21 Og hans bror hette Jubal; han ble stamfar til alle dem som spiller på harpe og fløyte.
22 Og Silla fødte Tubalkain; han smidde alle slags skarpe redskaper av kobber og jern; og Tubalkains søster var Na'ama.
23 Og Lamek sa til sine hustruer: Ada og Silla, hør mine ord, Lameks hustruer, merk min tale! En mann dreper jeg for hvert sår jeg får, og en gutt for hver skramme jeg får;
24 for hevnes Kain syv ganger, da skal Lamek hevnes syv og sytti ganger.
25 Og Adam holdt seg nok en gang til sin hustru, og hun fødte en sønn og kalte ham Set[^2]; for [sa hun] Gud har satt meg en annen sønn i Abels sted, fordi Kain slo ham ihjel.
26 Og Set fikk en sønn og kalte ham Enos. På den tid begynte de å påkalle Herrens navn.

[^1]:  d.e. landflyktighet.
[^2]:  d.e. satt i en annens sted.
