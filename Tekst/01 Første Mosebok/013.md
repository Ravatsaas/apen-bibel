## Kapittel 13

1 Så dro Abram fra Egypt opp til sydlandet med sin hustru og alt det han eide, og Lot var med ham.
2 Og Abram var meget rik på buskap og på sølv og gull.
3 Og han dro i dagsreiser fra sydlandet, til han kom til Betel, til det sted hvor hans telt før hadde vært, mellom Betel og Ai,
4 der hvor det alter var som han hadde bygget første gang han var der; og der påkalte Abram Herrens navn.
5 Men også Lot, som dro med Abram, hadde småfe og storfe og telt.
6 Og landet kunne ikke romme dem, så de kunne bo sammen; for deres eiendom var for stor til at de kunne bo sammen.
7 Så ble det trette mellom Abrams hyrder og Lots hyrder; og kana'anittene og ferisittene bodde dengang i landet.
8 Da sa Abram til Lot: Kjære, la det ikke være trette mellom meg og deg og mellom mine hyrder og dine hyrder! Vi er jo brødre.
9 Ligger ikke hele landet åpent for deg? Skill deg heller fra meg! Drar du til venstre, vil jeg dra til høyre, og drar du til høyre, vil jeg dra til venstre.
10 Da så Lot ut over landet, og han så at hele Jordan-sletten like til Soar overalt var rik på vann, som Herrens have, som Egypt - det var før Herren hadde ødelagt Sodoma og Gomorra.
11 Og Lot valgte for seg hele Jordan-sletten. Så dro Lot østover, og de skiltes fra hverandre.
12 Abram ble boende i Kana'ans land, og Lot bodde i byene på sletten og dro med sine telt like bort til Sodoma.
13 Men mennene i Sodoma var onde og syndet storlig mot Herren.
14 Og Herren sa til Abram etter at Lot hadde skilt seg fra ham: Løft dine øyne og se fra det sted hvor du står, mot nord og mot syd og mot øst og mot vest!
15 For hele det land du ser, vil jeg gi deg og din ætt til evig tid.
16 Og jeg vil la din ætt bli som støvet på jorden; kan noen telle støvet på jorden, så skal også din ætt kunne telles.
17 Stå opp, og dra gjennom landet så langt og så bredt som det er! For deg vil jeg gi det.
18 Og Abram flyttet sine telt og kom til Mamres terebinte-lund i Hebron; der bosatte han seg, og han bygget der et alter for Herren.
