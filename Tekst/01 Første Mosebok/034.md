## Kapittel 34

1 Dina, Jakobs datter med Lea, gikk engang ut for å se på landets døtre.
2 Og Sikem, som var sønn av hevitten Hemor, høvdingen i landet, så henne; og han tok henne og lå hos henne og krenket henne.
3 Men hans hjerte hang ved Dina, Jakobs datter, og han elsket piken og talte kjærlig til henne.
4 Så sa Sikem til Hemor, sin far: La meg få denne pike til hustru!
5 Og Jakob fikk høre at han hadde vanæret Dina, hans datter; men hans sønner var med buskapen ute på marken, og Jakob tidde med det til de kom hjem.
6 Men Hemor, Sikems far, gikk ut til Jakob for å tale med ham.
7 Jakobs sønner kom hjem fra marken da de fikk høre om dette; og mennene gremmet seg og var harmfulle; for han* hadde gjort en skammelig gjerning mot Israel ved å ligge hos Jakobs datter. Slikt burde ikke skje. / {* Sikem.}
8 Da talte Hemor med dem og sa: Min sønn Sikems hjerte henger ved deres datter; kjære, la ham få henne til hustru,
9 og inngå svogerskap med oss, gi oss deres døtre og ta dere våre døtre!
10 Bli boende hos oss! Landet skal stå åpent for dere; bo her og dra omkring og få dere eiendommer her!
11 Og Sikem sa til hennes far og hennes brødre: La meg finne nåde for deres øyne! Det dere krever av meg, vil jeg gi dere.
12 Krev så meget dere vil av meg i morgengave og andre gaver! Jeg skal gi det dere vil ha; la meg bare få piken til hustru!
13 Da svarte Jakobs sønner Sikem og Hemor, hans far, med svikefulle ord, fordi han hadde vanæret deres søster Dina,
14 og sa til dem: Det kan vi ikke gjøre, å gi vår søster til en mann som har forhud; det ville være en skam for oss.
15 Bare på det vilkår vil vi være dere til vilje, at dere blir som vi, og alt mannkjønn hos dere lar seg omskjære.
16 Da vil vi gi dere våre døtre og gifte oss med deres døtre og bo hos dere, så vi blir ett folk.
17 Men dersom dere ikke vil høre på oss og la dere omskjære, da tar vi vår søster og drar bort.
18 Og de syntes godt om deres ord, både Hemor og Sikem, Hemors sønn.
19 Og den unge mann drøyde ikke med å gjøre dette, for han var glad i Jakobs datter, og han var den som hadde mest å si i sin fars hus.
20 Så gikk Hemor og hans sønn Sikem til porten i sin by, og de talte til mennene i byen og sa:
21 Disse menn vil gjerne være venner med oss og vil bo her i landet og dra omkring her, og landet er jo vidt nok for dem; vi vil gifte oss med deres døtre og gi dem våre døtre.
22 Men bare på det vilkår vil mennene være oss til vilje og bo hos oss og bli til ett folk med oss, at alt mannkjønn iblant oss lar seg omskjære, slik som de selv er omskåret.
23 Deres buskap og deres gods og alle deres kløvdyr, blir ikke alt det vårt når vi bare er dem til vilje, så de blir boende hos oss?
24 Og de gjorde som Hemor og hans sønn Sikem ville, alle som hørte hjemme i hans by; og alt mannkjønn, alle som hørte hjemme i hans by, ble omskåret.
25 Men på den tredje dag, da de var syke av sine sår, da tok Jakobs to sønner, Simeon og Levi, Dinas brødre, hver sitt sverd, og de kom uforvarende over byen og slo alt mannkjønn ihjel.
26 Også Hemor og Sikem, hans sønn, slo de ihjel med sverdets egg, og de tok Dina ut av Sikems hus og dro bort.
27 Jakobs sønner kom over de drepte og plyndret byen, fordi deres søster var blitt vanæret.
28 De tok deres småfe og storfe og deres asener, både det som var i byen, og det som var på marken.
29 Og alt deres gods og alle deres barn og deres kvinner førte de bort som bytte, og alt annet som var i husene.
30 Da sa Jakob til Simeon og Levi: Dere har gjort meg en stor sorg! Dere har ført meg i vanrykte hos landets innbyggere, Kana'anittene og ferisittene; jeg råder jo bare over en liten flokk, og samler de seg imot meg, kommer de til å slå meg ihjel, sa både jeg og mitt hus går til grunne.
31 Men de svarte: Skulle han da få gjøre med vår søster som med en skjøge?
