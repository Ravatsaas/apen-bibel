## Kapittel 44

1 Siden befalte han bestyreren for huset sitt: Fyll mennenes sekker med korn så meget de kan føre, og legg enhvers penger øverst i hans sekk!
2 Men mitt beger, sølvbegeret, skal du legge øverst i den yngstes sekk sammen med pengene for hans korn. Og han gjorde som Josef befalte ham.
3 Om morgenen, da det ble lyst, lot de mennene med sine asener fare.
4 Da de hadde draget ut av byen og enda ikke var langt kommet, sa Josef til bestyreren for huset sitt: Ta avsted, sett etter mennene, og når du når dem, skal du si til dem: Hvorfor har dere gjengjeldt godt med ondt?
5 Er det ikke det beger som min herre drikker av, og som han spår i? Dette var ille gjort av dere.
6 Og han innhentet dem og sa dette til dem.
7 Da sa de til ham: Hvorfor taler min herre slik? Det være langt fra dine tjenere å gjøre noe slikt!
8 Se, de penger som vi fant øverst i våre sekker, hadde vi med oss tilbake til deg fra Kana'ans land; hvordan skulle vi da stjele sølv eller gull fra din herres hus?
9 Den av dine tjenere som det finnes hos, han skal dø, og vi andre skal være min herres slaver.
10 Og han sa: Vel, la det være som dere har sagt! Den som det finnes hos, skal være min slave, men dere skal være uten skyld.
11 Så skyndte de seg og løftet hver sin sekk ned på jorden, og enhver åpnet sin sekk.
12 Og han så etter; han begynte hos den eldste og endte hos den yngste, og begeret ble funnet i Benjamins sekk.
13 Da sønderrev de sine klær og lesste hver på sitt asen og vendte tilbake til byen.
14 Og Juda og hans brødre kom til Josefs hus mens han enda var der, og de kastet seg til jorden for ham.
15 Da sa Josef til dem: Hva er det for noe dere har gjort? Visste dere ikke at en mann som jeg kan spå?
16 Og Juda sa: Hva skal vi svare min herre? Hva skal vi si, og hva skal vi rettferdiggjøre oss med? Gud har funnet dine tjeneres misgjerning; se, vi er min herres slaver, både vi og den som begeret ble funnet hos.
17 Men han sa: Det være langt fra meg å gjøre slikt! Den mann som begeret ble funnet hos, han skal være min slave, men dra dere andre i fred opp til deres far!
18 Da gikk Juda fram til ham og sa: Hør meg, herre! La din tjener få tale et ord for min herres ører, og la ikke din vrede tennes opp mot din tjener; for du er som Farao selv.
19 Min herre spurte sine tjenere: Har dere far eller bror?
20 Da sa vi til min herre: Vi har en gammel far, og han har en ung sønn, som er født i hans alderdom; hans bror er død, og han er alene igjen etter sin mor, og hans far har ham så kjær.
21 Og du sa til dine tjenere: Før ham ned til meg, så jeg kan få se ham med mine egne øyne!
22 Da sa vi til min herre: Gutten kan ikke forlate sin far; for hvis han forlater sin far, da vil hans far dø.
23 Men du sa til dine tjenere: Dersom ikke deres yngste bror kommer ned med dere, skal dere ikke mere komme for mine øyne.
24 Da vi så kom hjem til din tjener min far, fortalte vi ham hva min herre hadde sagt
25 Og vår far sa: dra avsted igjen og kjøp litt korn til oss!
26 Da sa vi: Vi kan ikke dra ned, men dersom vår yngste bror er med oss, da vil vi dra ned; for vi kan ikke komme mannen for øye uten at vår yngste bror er med.
27 Men din tjener min far sa til - oss: Dere vet at min hustru fødte meg to sønner,
28 og den ene gikk bort fra meg, og jeg sa: han er sikkert revet ihjel; og jeg har aldri sett ham siden.
29 Tar dere nå også denne fra meg, og det møter ham noen ulykke, så sender dere mine grå hår med sorg ned i dødsriket.
30 Skal jeg nå komme hjem til din tjener min far, og gutten, som han henger ved med hele sin sjel, ikke er med oss,
31 så blir det hans død med det samme han ser at gutten ikke er med, og vi må sende din tjener vår fars grå hår med sorg ned i dødsriket.
32 For din tjener tok på seg å svare for gutten hos min far og sa: dersom jeg ikke har ham med tilbake til deg, vil jeg være min fars skyldner alle mine dager.
33 La derfor din tjener bli i guttens sted som slave hos min herre, men la gutten dra hjem med sine brødre!
34 For hvordan skulle jeg dra hjem til min far uten at gutten var med meg? Jeg kunne ikke se på den sorg som ville komme over min far.
