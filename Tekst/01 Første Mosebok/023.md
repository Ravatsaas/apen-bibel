## Kapittel 23

1 Saras alder ble hundre og syv og tyve år; det var Saras leveår.
2 Og Sara døde i Kirjat-Arba, det er Hebron, i Kana'ans land; og Abraham kom for å holde sørgehøytid og gråte over Sara.
3 Deretter sto Abraham opp og gikk bort fra sin døde hustru, og han talte til Hets barn og sa:
4 Jeg er en fremmed og utlending hos dere; la meg få et gravsted til eiendom hos dere, så jeg kan føre min døde hustru bort og begrave henne!
5 Da svarte Hets barn Abraham og sa til ham:
6 Hør på oss, herre! Du er en Guds høvding iblant oss; begrav din døde i den beste av våre graver! Ingen av oss skal nekte deg sin grav til å begrave henne i.
7 Da sto Abraham opp og bøyde seg for landets folk, for Hets barn,
8 og han talte med dem og sa: Dersom dere samtykker i at jeg fører min døde bort og begraver henne, så hør på meg og legg et godt ord inn for meg hos Efron, Sohars sønn,
9 at han lar meg få Makpela-hulen, som tilhører ham og ligger i utkanten av hans mark. Han skal få full betaling for den hvis han vil selge meg den, her midt iblant dere, til eiendoms-gravsted.
10 Men Efron satt midt iblant Hets barn; og Efron, hetitten, svarte Abraham så Hets barn hørte på det, alle de som hørte hjemme i hans by, og sa:
11 Nei, herre! Hør på meg: Jeg gir deg marken, og hulen som er på den, gir jeg deg også; for mine landsmenns øyne gir jeg deg den: begrav din døde der!
12 Da bøyde Abraham seg for landets folk,
13 og han talte til Efron så landets folk hørte på det, og sa: Bare du nå ville høre på meg! Jeg betaler deg det marken er verd; ta imot det av meg og la meg få begrave min døde der!
14 Da svarte Efron Abraham og sa til ham:
15 Herre, hør på meg! Et jordstykke som er verd fire hundre sekel sølv, hva har det å si mellom meg og deg? Begrav du din døde!
16 Og Abraham skjønte hva Efron mente, og Abraham veide opp til Efron det sølv som han hadde talt om i påhør av Hets barn, fire hundre sekel sølv, slike som var gangbare i handel.
17 Og Efrons mark i Makpela, som ligger østenfor Mamre, både marken og hulen som er på den, og alle trærne som fantes på marken, så langt den rakk rundt omkring, ble tilskjøtet
18 Abraham som eiendom, så Hets barn så på det, alle de som hørte hjemme i hans by.
19 Deretter begravde Abraham Sara, sin hustru, i hulen på Makpelamarken østenfor Mamre, det er Hebron, i Kana'ans land.
20 Og marken og hulen på den gikk fra Hets barn over til Abraham som eiendoms-gravsted.
