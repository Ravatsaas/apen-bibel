## Kapittel 38

1 På denne tid dro Juda ned fra det sted hvor hans brødre bodde, og han tok inn til en mann i Adullam, som hette Hira.
2 Der så Juda datteren til en kana'anittisk mann som hette Sua; og han tok henne til hustru og gikk inn til henne.
3 Og hun ble fruktsommelig og fødte en sønn og kalte ham Er.
4 Så ble hun fruktsommelig igjen og fødte en sønn, og hun kalte ham Onan.
5 Siden fødte hun enda en sønn og kalte ham Sela; da han ble født, var Juda i Kesib.
6 Og Juda tok en hustru til Er, sin førstefødte sønn; hun hette Tamar.
7 Men Er, Judas førstefødte, mishaget Herren, og Herren lot ham dø.
8 Da sa Juda til Onan: Gå inn til din brors hustru, og ta henne til ekte i din brors sted og oppreis din bror avkom.
9 Men Onan visste at avkommet ikke skulle høre ham til; når han derfor gikk inn til sin brors hustru, spilte han sæden på jorden for ikke å gi sin bror avkom.
10 Men det var ondt i Herrens øyne det han gjorde, og han lot også ham dø.
11 Da sa Juda til Tamar, sin sønnekone: Bo som enke i din fars hus, til Sela, min sønn, er blitt voksen! For han tenkte: Ellers kommer også han til å dø, som hans brødre. Så dro Tamar hjem og bodde i sin fars hus.
12 Da nå en lengere tid var gått, døde Suas datter, Judas hustru, og da sørgetiden var over, gikk Juda opp til Timna, til dem som klippet sauene hans, og hans venn Hira fra Adullam var med ham.
13 Da det nå ble fortalt Tamar at hennes svigerfar var på vei opp til Timna for å klippe sauene sine,
14 tok hun sine enkeklær av og la et slør om seg og hyllet seg inn i det og satte seg ved inngangen til Ena'im, på veien til Timna; for hun så at Sela var blitt voksen, og at hun allikevel ikke var gitt ham til hustru.
15 Da Juda så henne, tenkte han det var en skjøge; for hun hadde tilhyllet sitt ansikt.
16 Så bøyde han av fra veien og gikk bort til henne og sa: Kom, la meg gå inn til deg! For han visste ikke at det var hans sønnekone. Da sa hun: Hva vil du gi meg for å gå inn til meg?
17 Han svarte: Jeg vil sende deg et kje av min buskap. Da sa hun: Ja, dersom du vil gi meg et pant, til du sender meg det.
18 Han sa: Hva skal jeg gi deg til pant? Hun svarte: Ditt signet og din snor og staven som du har i hånden. Det gav han henne og gikk så inn til henne, og hun ble fruktsommelig med ham.
19 Og hun sto opp og gikk sin vei, og hun la sitt slør av seg og tok på seg sine enkeklær.
20 Og Juda sendte kjeet med sin venn fra Adullam for å få pantet tilbake av kvinnen; men han fant henne ikke.
21 Og han spurte folkene der på stedet og sa: Hvor er skjøgen, hun i Ena'im, ved veien? De sa: Det har ikke vært noen skjøge her.
22 Så kom han tilbake til Juda og sa: Jeg fant henne ikke, og tilmed sa folkene der på stedet: Det har ikke vært noen skjøge her.
23 Da sa Juda: La henne ha det, så vi ikke skal få skam av denne sak! Kjeet har jeg jo sendt henne, men du fant henne ikke.
24 Så gikk det omkring tre måneder; da kom folk og sa til Juda: Tamar, din sønnekone, har drevet hor, og nå er hun også blitt fruktsommelig i hor. Og Juda sa: Før henne ut, hun skal brennes!
25 Men da hun ble ført ut, sendte hun bud til sin svigerfar og lot si: Det er med den mann som eier disse ting, jeg er blitt fruktsommelig. Og hun sa: Se etter hvem som eier dette signet og disse snorer og denne stav!
26 Og Juda kjente dem igjen og sa: Hun er i sin gode rett mot meg fordi jeg ikke har gitt henne til min sønn Sela. Og han hadde ikke siden omgang med henne.
27 Da den tid kom at hun skulle føde, se, da var det tvillinger i hennes liv.
28 Og i det samme hun fødte, stakk den ene hånden fram; da tok jordmoren og bandt en rød tråd om hans hånd og sa: Denne kom først fram.
29 Men så dro han sin hånd tilbake, og da kom hans bror fram, og hun sa: Hvor du har brutt deg fram! Og de kalte ham Peres[^1].
30 Så kom hans bror fram, han som hadde den røde tråd om hånden; ham kalte de Serah[^2].

[^1]:  brudd.
[^2]:  oppgang.
