## Kapittel 35

1 Og Gud sa til Jakob: Gjør deg rede, dra opp til Betel og bli der, og bygg der et alter for den Gud som åpenbarte seg for deg da du flyktet for din bror Esau!
2 Da sa Jakob til sine husfolk og alle dem som var med ham: Ha bort de fremmede guder som finnes hos dere, og rens dere og skift klær,
3 og la oss ta avsted og dra opp til Betel; der vil jeg bygge et alter for den Gud som bønnhørte meg den dag jeg var i fare, og som var med meg på min ferd.
4 Da lot de Jakob få alle de fremmede guder som de hadde hos seg, og ringene som de hadde i sine ører; og Jakob gravde dem ned under terebinten ved Sikem.
5 Så brøt de opp, og en redsel fra Gud kom over byene rundt omkring dem, så de ikke forfulgte Jakobs sønner.
6 Og Jakob kom til Luz, som ligger i Kana'ans land - nå heter det Betel - han og alt det folk som var med ham.
7 Og han bygget der et alter og kalte stedet El-Betel*; for der hadde Gud åpenbaret seg for ham da han flyktet for sin bror. / {* d.e. Betels Gud.}
8 Da døde Debora, Rebekkas fostermor, og hun ble begravet nedenfor Betel under eken; og han kalte den gråts - eken.
9 Og Gud åpenbarte seg nok en gang for Jakob, da han kom fra Mesopotamia, og velsignet ham.
10 Og Gud sa til ham: Du heter Jakob; heretter skal du ikke mere hete Jakob, men Israel skal være ditt navn. Slik fikk han navnet Israel.
11 Og Gud sa til ham: Jeg er Gud den allmektige; vær fruktbar og bli tallrik! Et folk, ja en mengde med folkeslag skal stamme fra deg, og konger skal utgå av dine lender.
12 Og det land som jeg gav Abraham og Isak, det vil jeg gi deg; og din ætt etter deg vil jeg gi landet.
13 Så fór Gud opp fra ham på det sted hvor han hadde talt med ham.
14 Og Jakob reiste opp en minnestøtte på det sted hvor han hadde talt med ham, en minnestøtte av stein; og han øste drikkoffer på den og helte olje over den.
15 Og Jakob kalte det sted hvor Gud hadde talt med ham, Betel.
16 Så brøt de opp fra Betel, og da det enda var et stykke vei igjen til Efrat, fødte Rakel, og hun hadde en hård fødsel.
17 Og under hennes hårde fødsel sa jordmoren til henne: Frykt ikke; for også denne gang får du en sønn.
18 Men i det samme hun oppgav ånden - for hun måtte dø - kalte hun ham Benoni*; men hans far kalte ham Benjamin**. / {* min smertes sønn.} {** lykkens sønn.}
19 Så døde Rakel, og hun ble begravet på veien til Efrat, det er Betlehem.
20 Og Jakob reiste opp en minnesten på hennes grav; det er Rakels gravsten; den står der den dag idag.
21 Så brøt Israel opp igjen og slo opp sitt telt bortenfor Migdal-Eder*. / {* hjordens tårn.}
22 Og mens Israel bodde der i landet, hendte det at Ruben gikk avsted og lå hos Bilha, sin fars medhustru; og Israel fikk høre om det - Jakob hadde tolv sønner.
23 Leas sønner var: Ruben, Jakobs førstefødte, og Simeon og Levi og Juda og Issakar og Sebulon.
24 Rakels sønner var: Josef og Benjamin.
25 Og Rakels slavekvinne Bilhas sønner var: Dan og Naftali.
26 Og Leas slavekvinne Silpas sønner var: Gad og Aser. Dette var Jakobs sønner, som han fikk i Mesopotamia.
27 Og Jakob kom til sin far Isak i Mamre ved Kirjat-Arba, det er Hebron, hvor Abraham og Isak hadde bodd som fremmede.
28 Og Isaks dager ble hundre og åtti år.
29 Da oppgav Isak ånden og døde og ble samlet til sine fedre, gammel og mett av dager; og Esau og Jakob, hans sønner, begravde ham.
