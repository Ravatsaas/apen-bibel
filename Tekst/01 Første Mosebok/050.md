## Kapittel 50

1 Og Josef bøyde seg ned over sin fars ansikt og gråt over ham og kysset ham.
2 Og Josef befalte legene som han hadde i sin tjeneste, å balsamere hans far; og legene balsamerte Israel.
3 Førti dager gikk med hertil, for så mange dager går med til balsameringen; og egypterne gråt over ham i sytti dager.
4 Da sørgedagene over ham var til ende, talte Josef til Faraos husfolk og sa: Dersom jeg har funnet nåde for deres øyne, så tal for meg til Farao og si:
5 Min far tok en ed av meg og sa: Jeg dør; i min grav som jeg lot grave for meg i Kana'ans land, der skal du begrave meg. La meg derfor få dra opp og begrave min far og så vende tilbake!
6 Og Farao sa: Dra opp og begrav din far, slik som du tilsvor ham.
7 Så dro Josef opp for å begrave sin far; og alle Faraos tjenere, de eldste i hans hus, og alle de eldste i Egypt dro opp med ham,
8 og hele Josefs hus og hans brødre og hans fars hus; bare sine små barn og sitt småfe og storfe lot de bli tilbake i landet Gosen.
9 Og både vogner og hestfolk dro opp med ham, så det ble et meget stort tog.
10 Da de kom til Goren-Ha'atad på andre siden av Jordan, holdt de der en stor og høytidelig sørgefest, og han gjorde likferd etter sin far i syv dager.
11 Og da landets innbyggere, kana'anittene, så likferden i Goren-Ha'atad, sa de: Det er en prektig likferd egypterne holder der. Derfor kalte de stedet Abel Misra'im[^1]; det ligger på andre siden av Jordan.
12 Og hans sønner gjorde med ham slik som han hadde pålagt dem;
13 hans sønner førte ham til Kana'ans land og begravde ham i hulen på Makpela-marken, den mark som Abraham hadde kjøpt av hetitten Efron til eiendoms-gravsted, østenfor Mamre.
14 Og da Josef hadde begravet sin far, vendte han tilbake til Egypt, både han og hans brødre og alle de som hadde draget opp med ham for å begrave hans far.
15 Da Josefs brødre så at deres far var død, sa de: Bare nå ikke Josef vil hate oss og gjengjelde oss alt det onde vi gjorde mot ham!
16 Så sendte de bud til Josef og lot si: Din far gav oss før sin død dette pålegg:
17 Så skal dere si til Josef: Tilgi, kjære, dine brødres misgjerning og deres synd, at de har gjort ille mot deg! Så tilgi nå oss, som også tjener din fars Gud, vår misgjerning! Og Josef gråt da de talte slik til ham.
18 Siden kom også hans brødre selv og falt ned for ham og sa: Se, vi vil være dine tjenere.
19 Da sa Josef til dem: Vær ikke redde; er vel jeg i Guds sted?
20 Dere tenkte ondt mot meg; men Gud tenkte det til det gode for å gjøre det han nå har gjort, og holde meget folk i live.
21 Så vær da ikke redde, jeg vil sørge for dere og deres barn. Og han trøstet dem og talte vennlig til dem.
22 Josef ble boende i Egypt, både han og hans fars hus; og Josef ble hundre og ti år gammel.
23 Og Josef fikk se Efra'ims barn i tredje ledd; også barna til Makir, Manasses sønn, ble født på Josefs knær[^2].
24 Og Josef sa til sine brødre: Jeg dør, men Gud skal se til dere og føre dere opp fra dette landet til det landet han har lovet Abraham, Isak og Jakob.
25 Og Josef tok en ed av Israels sønner og sa: Gud skal se til dere, og da skal dere føre beinene mine opp herfra.
26 Og Josef døde, hundre og ti år gammel; og de balsamerte ham og la ham i kiste i Egypt.

[^1]:  egypternes sørgemark.
[^2]:  d.e. født mens han enda levde, så han kunne ta dem på sine knær.
