## Kapittel 6

1 Da nå menneskene begynte å bli tallrike på jorden, og de fikk døtre,
2 så Guds sønner at menneskenes døtre var vakre; og de tok seg hustruer, hvem de hadde lyst til.
3 Da sa Herren: Min Ånd skal ikke dømme blant menneskene til evig tid; for sin villfarelses skyld er det[^1] kjød, og dets dager skal være hundre og tyve år.
4 I de dager var kjempene på jorden og likeså siden, da Guds sønner gikk inn til menneskenes døtre, og de fødte dem barn; det er de veldige fra fordums tid, de navnkundige.
5 Og Herren så at menneskets ondskap var stor på jorden, og at alle dets hjertes tanker og påfund bare var onde den hele dag.
6 Da angret Herren at han hadde skapt mennesket på jorden, og han var full av sorg i sitt hjerte.
7 Og Herren sa: Jeg vil utrydde menneskene som jeg har skapt, av jorden, både mennesker og fe og kryp og fuglene under himmelen; for jeg angrer at jeg har skapt dem.
8 Men Noah fant nåde for Herrens øyne.
9 Dette er historien om Noah og hans etterkommere: Noah var en rettferdig og ulastelig mann blant sine samtidige; Noah vandret med Gud.
10 Og Noah fikk tre sønner: Sem, Kam og Jafet.
11 Men jorden ble fordervet for Guds åsyn, og jorden ble full av urett.
12 Og Gud så på jorden, og se, den var fordervet; for alt kjød hadde fordervet sin ferd på jorden.
13 Da sa Gud til Noah: Jeg har satt meg fore å gjøre ende på alt kjød, for de har fylt jorden med urett; og nå vil jeg ødelegge både dem og jorden.
14 Gjør deg en ark av gofertre, gjør kammer i arken og stryk den innvendig og utvendig med bek!
15 Slik skal du gjøre den: Arken skal være tre hundre alen lang, femti alen bred, og tretti alen høy.
16 Øverst på arken skal du gjøre en glugg som når en alen ned på veggen, og døren på arken skal du sette på den ene side; du skal bygge den i tre stokkverk, et nederste, et mellomste og et øverste, med kammer i hvert stokkverk.
17 Og se, jeg vil la en vannflom komme over jorden til å ødelegge alt kjød under himmelen som det er livsånde i; alt som er på jorden, skal omkomme.
18 Men jeg vil opprette min pakt med deg, og du skal gå inn i arken, du og dine sønner og din hustru og dine sønners hustruer med deg.
19 Og av alt som lever, av alt kjød, skal du ta et par av hvert slag med inn i arken for å holde dem i live med deg; han og hun skal det være.
20 Av alle slags fugler og av alle slags fe og av alle slags kryp på jorden skal par for par komme inn til deg for å holdes i live.
21 Og du skal ta til deg av allslags mat som spises, og samle det hos deg, sa det kan være til føde for deg og for dem.
22 Og Noah gjorde så; han gjorde i ett og alt som Gud hadde befalt ham.

[^1]:  mennesket.
