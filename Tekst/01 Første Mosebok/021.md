## Kapittel 21

1 Og Herren så til Sara som han hadde sagt, og Herren gjorde med Sara som han hadde lovt.
2 Sara ble fruktsommelig og fødte Abraham en sønn i hans alderdom på den fastsatte tid som Gud hadde talt til ham om.
3 Og Abraham kalte den sønn han hadde fått, den som Sara hadde født ham, Isak.
4 Og Abraham omskar Isak, sin sønn, da han var åtte dager gammel, slik som Gud hadde befalt ham.
5 Abraham var hundre år gammel da han fikk sin sønn Isak.
6 Da sa Sara: Gud har gjort det så at jeg må le; alle som hører dette, vil le av meg.
7 Og hun sa: Hvem skulle vel ha sagt til Abraham at Sara gir barn å die? Og nå har jeg født ham en sønn i hans alderdom.
8 Og gutten vokste opp og ble avvent; og Abraham gjorde et stort gjestebud den dag Isak ble avvent.
9 Og Sara så at egypterkvinnen Hagars sønn, som hun hadde født Abraham, spottet,
10 og hun sa til Abraham: Driv ut denne slavekvinne og hennes sønn! For denne slavekvinnes sønn skal ikke arve med min sønn, med Isak.
11 Dette gjorde Abraham meget ondt for hans sønns skyld.
12 Men Gud sa til Abraham: La det ikke gjøre deg ondt for guttens og for din slavekvinnes skyld! Lyd Sara i alt det hun sier til deg! For i Isak skal det nevnes deg en ætt.
13 Men også slavekvinnens sønn vil jeg gjøre til et folk, fordi han er din sønn.
14 Da sto Abraham tidlig opp om morgenen og tok brød og en skinnsekk med vann og gav Hagar og la det på hennes skulder; han gav henne også gutten med og lot henne fare. Og hun gikk avsted og for vill i Be'erseba-ørkenen.
15 Da det var forbi med vannet i sekken, kastet hun gutten fra seg under en busk
16 og gikk bort og satte seg et stykke ifra, sa langt som et bueskudd; for hun tenkte: Jeg vil ikke se på at gutten dør. Så satt hun et stykke ifra og brast i gråt.
17 Men Gud hørte gutten ynke seg, og Guds engel ropte til Hagar fra himmelen og sa til henne: Hva fattes deg, Hagar? Frykt ikke! For Gud har hørt gutten ynke seg der han ligger.
18 Reis deg, løft gutten opp og hold ham ved hånden! For jeg vil gjøre ham til et stort folk.
19 Og Gud åpnet hennes øyne, så hun så en brønn; da gikk hun dit og fylte sekken med vann og gav gutten å drikke.
20 Og Gud var med gutten; han ble stor og bodde i ørkenen, og da han vokste til, ble han bueskytter.
21 Han bosatte seg i ørkenen Paran, og hans mor tok en hustru til ham fra Egypten.
22 Ved denne tid kom Abimelek og Pikol, hans hærfører, og sa til Abraham: Gud er med deg i alt det du gjør.
23 Så tilsverg meg nå her ved Gud at du ikke vil fare med svik mot meg og mine barn og min ætt! Slik som jeg har vist godhet mot deg, så skal du gjøre det samme mot meg og mot det land du bor i som fremmed.
24 Da sa Abraham: Ja, det skal jeg tilsverge deg.
25 Men Abraham gikk i rette med Abimelek for en brønn som Abimeleks tjenere hadde tatt med vold.
26 Da sa Abimelek: Jeg vet ikke hvem som har gjort dette; hverken har du sagt meg det, eller har jeg hørt det før idag.
27 Da tok Abraham småfe og storfe og gav Abimelek, og de gjorde en pakt med hverandre.
28 Og Abraham stilte syv får av småfeet for seg selv.
29 Da sa Abimelek til Abraham Hva skal disse syv får her som du har stilt for seg selv?
30 Han svarte: Disse syv får skal du ta imot av meg; det skal være til et vidnesbyrd for meg at jeg har gravd denne brønn.
31 Derfor kalte de dette sted Be'erseba*; for der gjorde de begge sin ed. / {* Edsbrønnen.}
32 Så gjorde de da en pakt i Be'erseba; og Abimelek og Pikol, hans hærfører, brøt opp og vendte tilbake til filistrenes land.
33 Og Abraham plantet en tamarisk i Be'erseba, og der påkalte han Herrens, den evige Guds navn.
34 Og Abraham bodde som fremmed i filistrenes land en lang tid.
