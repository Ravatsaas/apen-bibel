## Kapittel 39

1 Josef ble ført ned til Egypten; og Potifar, en egypter, som var hoffmann hos Farao og høvding over livvakten, kjøpte ham av ismaelittene som hadde hatt ham med seg dit.
2 Men Herren var med Josef, så alt lyktes for ham; og han vedblev å være i huset hos sin herre egypteren.
3 Da hans herre så at Herren var med ham, og at Herren lot alt det han gjorde, lykkes for ham,
4 fant Josef nåde for hans øyne og fikk gå ham til hånde; og han satte ham over sitt hus, og alt det han hadde, la han i hans hender.
5 Og helt fra den tid han hadde satt ham over sitt hus og over alt det han hadde, velsignet Herren egypterens hus for Josefs skyld, og Herrens velsignelse var over alt det han hadde, både i huset og på marken.
6 Og han overlot alt det han hadde, i Josefs hender, og han så ikke til med ham i noe, uten med den mat han selv åt. Og Josef var vakker av skapning og vakker å se til.
7 Og en tid etter hendte det at hans herres hustru kastet sine øyne på Josef og sa: Kom og ligg hos meg!
8 Men han ville ikke og sa til sin herres hustru: Min herre ser ikke til med meg i noen ting i hele sitt hus, og alt det han eier, har han lagt i mine hender;
9 han har ikke mere å si her i huset enn jeg, og han har ikke nektet meg noe uten deg, fordi du er hans hustru. Hvordan skulle jeg da gjøre denne store ondskap og synde mot Gud?
10 Som hun nå dag etter dag talte til Josef, og han ikke føyde henne i å ligge hos henne og være sammen med henne,
11 så hendte det en dag at han kom inn i huset for å gjøre sitt arbeid, mens ingen av husets folk var inne.
12 Da grep hun fatt i hans kappe og sa: Ligg hos meg! Men han lot sin kappe etter seg i hennes hånd og flyktet ut av huset.
13 Og da hun så at han hadde latt sin kappe etter seg i hennes hånd og var flyktet ut av huset,
14 ropte hun på sine husfolk og sa til dem: Se, her har han ført en hebraisk mann hit til oss for å føre skam over oss; han kom inn til meg for å ligge hos meg, men jeg ropte så høyt jeg kunne,
15 og da han hørte at jeg satte i å rope, lot han sin kappe etter seg hos meg og flyktet ut av huset.
16 Så lot hun hans kappe bli liggende hos seg til hans herre kom hjem.
17 Da talte hun likedan til ham og sa: Den hebraiske slaven som du har ført hit til oss, kom inn til meg for å føre skam over meg;
18 men da jeg satte i å rope, lot han sin kappe etter seg hos meg og flyktet ut av huset.
19 Da nå hans herre hørte hva hans hustru fortalte, hvordan hun sa: Slik har din slave gjort mot meg, da ble hans vrede tent opp.
20 Og Josefs herre tok og satte ham i fengslet, der hvor kongens fanger holdtes fengslet; og han ble sittende der i fengslet.
21 Men Herren var med Josef og lot ham vinne alles hjerter og gav ham yndest hos fengslets overopsynsmann.
22 Og fengslets overopsynsmann satte Josef til å se etter alle fangene som var i fengslet; og alt det som skulle gjøres der, det gjorde han.
23 Fengslets overopsynsmann så ikke etter noen ting som han hadde under hender, fordi Herren var med ham; og hva han gjorde, gav Herren lykke til.
