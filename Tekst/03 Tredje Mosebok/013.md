## Kapittel 13

1 Og Herren talte til Moses og Aron og sa:
2 Når det på et menneskes hud viser seg en knute eller et utslett eller en lys flekk, så det på hans hud er noe som ser ut til å bli spedalskhet, da skal han føres til Aron, presten, eller til en av hans sønner, prestene.
3 Presten skal se på det syke sted på huden, og dersom hårene på det er blitt hvite, og det syke sted ser dypere ut enn huden ellers, da er det spedalskhet, og når presten ser det, skal han si ham uren.
4 Men er det en hvit, lys flekk på huden, og den ikke ser dypere ut enn huden ellers, og hårene på den ikke er blitt hvite, da skal presten holde den syke innestengt i syv dager.
5 Den syvende dag skal presten se på ham igjen, og dersom han finner at det syke sted er uforandret å se til og ikke har bredt seg videre ut på huden, da skal han nok en gang holde ham innestengt i syv dager.
6 Når så presten den syvende dag ser på ham enda en gang og finner at det syke sted er bleknet og ikke har bredt seg videre ut på huden, da skal han si ham ren; det er da bare et utslett, og han skal vaske sine klær, så er han ren.
7 Men brer utslettet seg på huden etter at han har vist seg fram for presten for å bli sagt ren, da skal han enda en gang vise seg fram for presten.
8 Når presten da ser på ham og finner at utslettet har bredt seg videre ut på huden, da skal han si ham uren; det er spedalskhet.
9 Når et menneske er blitt syk av spedalskhet, skal han føres til presten.
10 Når presten da ser på ham og finner at det er en hvit knute på huden, og at hårene på den er blitt hvite, og at det er tegn til vilt kjøtt i knuten,
11 da er det en gammel spedalskhet i huden på hans legeme, og presten skal si ham uren; han skal ikke lukke ham inne, for han er alt uren.
12 Men når spedalskheten bryter ut i huden, så den dekker den sykes hud helt fra hode til fot, overalt hvor prestens øye faller,
13 og presten da ser på det og finner at spedalskheten dekker hele hans legeme, da skal han si den syke ren; han er blitt hvit over det hele - han er ren.
14 Men så snart det viser seg vilt kjøtt på ham, blir han uren.
15 Og når presten ser det ville kjøtt, skal han si ham uren; for det ville kjøtt er urent, det er spedalskhet.
16 Men dersom det ville kjøtt forandrer seg igjen og blir hvitt, da skal han gå til presten,
17 og når presten ser på ham og finner at det syke sted er blitt hvitt, da skal han si den syke ren; for da er han ren.
18 Når noen har en byld på sin hud, og den leges,
19 og det på det sted hvor bylden var, blir en hvit knute eller en lyserød flekk, da skal han vise seg fram for presten.
20 Og når presten ser på ham og finner at stedet ser dypere ut enn huden ellers, og at hårene på det er blitt hvite, da skal presten si ham uren; det er spedalskhet som er brutt ut i bylden.
21 Men når presten ser på det syke sted og finner at det ikke er hvite hår på det, og at det ikke er dypere enn huden ellers, og at det er blekt, da skal presten holde ham innestengt i syv dager.
22 Brer det seg da videre ut på huden, skal presten si ham uren; det er spedalskhet.
23 Men dersom den lyse flekk blir uforandret på sitt sted og ikke har bredt seg ut, da er det bare arret etter bylden, og presten skal si ham ren.
24 Når noen får et brannsår på huden, og kjøttet som gror i brannsåret, viser seg som en lyserød eller hvit flekk,
25 så skal presten se på den, og dersom han finner at hårene på den lyse flekk er blitt hvite, og at den ser dypere ut enn huden ellers, da er det spedalskhet som er brutt ut i brannsåret, og presten skal si ham uren; det er spedalskhet.
26 Men finner presten, når han ser på den, at det ikke er hvite hår på den lyse flekk, og at den ikke er dypere enn huden ellers, og at den er blek, da skal han holde ham innestengt i syv dager.
27 Den syvende dag skal presten se på ham; dersom flekken da har bredt seg videre ut på huden, skal presten si ham uren; det er spedalskhet.
28 Men dersom den lyse flekk blir uforandret på sitt sted og ikke har bredt seg ut på huden, og den er blek, da er det en knute etter brannsåret, og presten skal si ham ren; for det er bare arret etter brannsåret.
29 Når en mann eller kvinne har et sykt sted på hodet eller i skjegget,
30 så skal presten se på det syke sted, og dersom han finner at det ser dypere ut enn huden ellers, og at det er gule, tynne hår på det, da skal han si ham uren; det er skurv, spedalskhet på hodet eller i skjegget.
31 Men dersom presten, når han ser på skurven, finner at den ikke ser dypere ut enn huden ellers, men at det ikke er sorte hår på den, da skal presten holde den som har skurven, innestengt i syv dager.
32 Den syvende dag skal presten se på det syke sted, og dersom han finner at skurven ikke har bredt seg ut, og at det ikke er gule hår på den, og at skurven ikke ser dypere ut enn huden ellers,
33 da skal den som har skurven rake seg, dog ikke der hvor skurven er; og presten skal nok en gang holde ham innestengt i syv dager.
34 Dersom da presten, når han den syvende dag ser på skurven, finner at skurven ikke har bredt seg ut på huden, og at den ikke ser dypere ut enn huden ellers, da skal han si ham ren, og han skal vaske sine klær, så er han ren.
35 Men dersom skurven brer seg ut på huden etter at han er sagt ren,
36 så skal presten se på ham, og dersom han finner at skurven har bredt seg ut på huden, da skal han ikke søke etter de gule hår; han er uren.
37 Men ser det for ham ut som skurven er uforandret, og det er vokst sorte hår på den, da er skurven legt; han er ren, og presten skal si ham ren.
38 Når en mann eller kvinne får lyse flekker, hvite, lyse flekker, på huden,
39 og presten da ser på dem og finner lyse flekker av en blek, hvit farve på deres hud, da er det bare et ufarlig utslett som er brutt ut på huden; en slik er ren.
40 Når en mann mister håret på hodet, så han blir skallet, da er han ren;
41 og når han mister håret fremme på hodet, så han blir fleinskallet, da er han ren.
42 Men er det en lyserød flekk der hvor han er skallet, enten det er bak eller fremme på hodet, da er det spedalskhet som bryter ut på det skallete sted, på bakhodet eller forhodet.
43 Og når presten ser på ham og finner at det er en lyserød knute på hans skallete bakhode eller forhode, av samme utseende som spedalskhet på huden,
44 så er mannen spedalsk, han er uren; presten skal si ham uren; han har fått sykdommen på sitt hode.
45 Den som er blitt rammet av spedalskhet, skal gå med sønderrevne klær og med uflidd hår; han skal tildekke sitt skjegg og rope: Uren, uren!
46 Hele den tid han lider av sykdommen, skal han være uren; uren er han, han skal bo for seg selv, hans bolig skal være utenfor leiren.
47 Når det kommer spedalskhet på et klæsplagg av ull eller av lin,
48 eller på renning eller på islett av lin eller av ull eller på skinn eller på noe som er gjort av skinn,
49 og flekkene på klæsplagget eller på skinnet eller på renningen eller på isletten eller på noe som er gjort av skinn, er grønnlige eller rødlige, da er det spedalskhet, og det skal vises fram for presten.
50 Og når presten har sett på flekkene, skal han holde det som flekkene er på, innelåst i syv dager.
51 Dersom han da den syvende dag ser at flekkene har bredt seg ut på klæsplagget eller på renningen eller på isletten eller på skinnet eller på noe som er gjort av skinn, da er det ondartet spedalskhet; det er urent.
52 Og enten det er klæsplagget eller renningen eller isletten av ull eller av lin eller noe som er gjort av skinn, hva det nå kan være, så skal det som flekkene er på brennes opp; det er ondartet spedalskhet, det skal brennes opp med ild.
53 Men dersom presten, når han ser på det, finner at flekkene ikke har bredt seg ut på klæsplagget eller på renningen eller på isletten eller på det som er gjort av skinn, hva det nå kan være,
54 da skal han la det som flekkene er på vaske, og nok en gang holde det innelåst i syv dager.
55 Og når presten så ser på det, etter at det er vasket, og han finner at flekkene ikke ser anderledes ut enn før, men at de heller ikke har bredt seg videre ut, da er det urent, du skal brenne det opp med ild; det er av det slag som eter seg inn, på vrangen eller på retten.
56 Men dersom presten, når han ser på det, finner at det sted som flekkene er på, er blitt blekt etter tvetningen, da skal han rive det av klæsplagget eller av skinnet eller av renningen eller av isletten.
57 Men sees flekkene enda på klæsplagget eller på renningen eller på isletten eller på det som er gjort av skinn, hva det nå kan være, da er det spedalskhet som bryter ut; du skal brenne det som flekkene er på opp med ild.
58 Men det klæsplagg eller den renning eller den islett eller de ting av skinn som flekkene går bort av når det vaskes, det skal nok en gang vaskes, så er det rent.
59 Dette er loven om spedalskhet på et klæsplagg av ull eller av lin eller på renning eller på islett eller på noe som er gjort av skinn, hva det nå kan være - når det skal sies rent og når urent.
