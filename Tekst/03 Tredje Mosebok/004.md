## Kapittel 4

1 Og Herren talte til Moses og sa:
2 Tal til Israels barn og si: Når noen synder av vanvare mot noe av Herrens bud og gjør noe som han har forbudt å gjøre,
3 så skal han, dersom det er den salvede prest som synder og slik fører skyld over folket, ofre Herren en ung okse uten lyte til bot for den synd han har gjort; det er hans syndoffer.
4 Han skal føre oksen fram for Herrens åsyn, til inngangen til sammenkomstens telt, og han skal legge sin hånd på oksens hode, og han skal slakte oksen for Herrens åsyn.
5 Så skal han - den salvede prest - ta av oksens blod og bære det inn i sammenkomstens telt.
6 Og han - presten - skal dyppe sin finger i blodet, og han skal sprenge av blodet syv ganger for Herrens åsyn, like foran helligdommens forheng.
7 Noe av blodet skal han stryke på hornene av alteret med den velluktende røkelse, det som står for Herrens åsyn i sammenkomstens telt; og resten av oksens blod skal han helle ut ved foten av brennofferalteret, som står ved inngangen til sammenkomstens telt.
8 Alt fettet på syndoffer-oksen skal han ta ut av den, både fettet som dekker innvollene, og alt det fett som er på innvollene,
9 og begge nyrene med det fett som er på dem, ved lendene, og den store leverlapp; den skal han ta ut sammen med nyrene.
10 Alt dette skal tas ut, slik som det tas ut av takkoffer-oksen; og presten skal brenne det på brennoffer-alteret.
11 Men oksens hud og alt dens kjøtt med hode og med føtter og innvoller og skarn,
12 hele oksen skal han føre utenfor leiren til et rent sted, der hvor de slår ut asken, og han skal brenne den opp på veden; der hvor de slår ut asken, der skal den brennes.
13 Dersom det er hele Israels menighet som synder av vanvare mot noe av Herrens bud, så det er skjult for folkets øyne, og de gjør noe som han har forbudt å gjøre, og slik fører skyld over seg,
14 og så den synd de har gjort, blir vitterlig, da skal folket ofre en ung okse til syndoffer. Den skal de føre fram foran sammenkomstens telt,
15 og menighetens eldste skal legge sine hender på oksens hode for Herrens åsyn, og så skal oksen slaktes for Herrens åsyn.
16 Den salvede prest skal bære noe av oksens blod inn i sammenkomstens telt.
17 Og han - presten - skal dyppe sin finger i blodet og sprenge syv ganger for Herrens åsyn, like foran forhenget.
18 Noe av blodet skal han stryke på hornene av det alter som står for Herrens åsyn i sammenkomstens telt; og resten av blodet skal han helle ut ved foten av brennoffer-alteret, som står ved inngangen til sammenkomstens telt.
19 Alt fettet på oksen skal han ta ut av den og brenne på alteret.
20 Han skal gjøre med denne okse slik som han gjorde med den første syndoffer-okse. Og presten skal gjøre soning for dem, så de får tilgivelse.
21 Så skal de føre oksen utenfor leiren og brenne den opp slik som den første okse; det er syndofferet for menigheten.
22 Er det en høvding som synder av vanvare mot noe av Herrens, sin Guds bud og gjør noe som han har forbudt å gjøre, og slik fører skyld over seg,
23 og så den synd han har gjort, blir vitterlig for ham, da skal han som sitt offer føre fram en gjetebukk, en han uten lyte.
24 Og han skal legge sin hånd på bukkens hode og slakte den på det sted hvor de slakter brennofferet for Herrens åsyn; det er et syndoffer.
25 Presten skal ta av syndofferets blod på sin finger og stryke det på hornene av brennoffer-alteret; og resten av blodet skal han helle ut ved foten av brennoffer-alteret.
26 Alt fettet skal han brenne på alteret slik som takkofferets fett. Og presten skal gjøre soning for ham og fri ham for hans synd, så han får tilgivelse.
27 Dersom det er noen av det menige folk som synder av vanvare mot noe av Herrens bud og gjør noe som han har forbudt å gjøre, og slik fører skyld over seg,
28 og så den synd han har gjort, blir vitterlig for ham, da skal han som sitt offer for den synd han har gjort, føre fram en gjet uten lyte, en hun.
29 Og han skal legge sin hånd på syndofferets hode og slakte syndofferet der hvor brennofferet slaktes.
30 Presten skal ta av gjetens blod på sin finger og stryke det på hornene av brennoffer-alteret; og resten av blodet skal han helle ut ved alterets fot.
31 Alt fettet skal han ta ut, slik som fettet tas ut av takkofferet, og presten skal brenne det på alteret til en velbehagelig duft for Herren. Slik skal presten gjøre soning for ham, så han får tilgivelse.
32 Er det et får han fører fram som syndoffer, så skal han komme med en hun uten lyte.
33 Og han skal legge sin hånd på offerdyrets hode og slakte det til syndoffer på det sted hvor brennofferet slaktes.
34 Presten skal ta av syndofferets blod på sin finger og stryke det på hornene av brennoffer-alteret; og resten av blodet skal han helle ut ved alterets fot.
35 Alt fettet skal han ta ut, slik som fettet på fåret tas ut av takkofferet, og presten skal brenne det på alteret sammen med Herrens ildoffer. Slik skal presten gjøre soning for ham for den synd han har gjort, så han får tilgivelse.
