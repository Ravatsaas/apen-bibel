## Kapittel 5

1 Når noen synder, idet han hører oppropet til ed og kunne vitne om noe som han enten har sett eller er blitt vitende om, men allikevel ikke gir opplysning derom, og det slik ligger en misgjerning på ham,
2 eller når noen uten å vite det rører ved noe urent, enten det er åtselet av et urent vilt dyr eller åtselet av et urent tamt dyr eller åtselet av et urent kryp, og han slik er blitt uren og har ført skyld over seg,
3 eller når han uten å vite det rører ved et menneskes urenhet, hva det så er for urenhet det gjelder, og han siden får vite det og kjenner seg skyldig,
4 eller når noen uten å sanse seg sverger tankeløst med sine lepper at han vil gjøre noe, enten ondt eller godt, hva det så kan være et menneske tankeløst sverger på, og han siden blir det var og kjenner seg skyldig i noe av disse stykker -
5 når noen altså har ført skyld over seg med noe av dette og bekjenner det han har syndet i,
6 da skal han til bot for den synd han har gjort, bære fram for Herren et syndoffer; det skal være en hun av småfeet, en sau eller en geit. Og presten skal gjøre soning for ham og fri ham for hans synd.
7 Men dersom han ikke har råd til et stykke småfe, skal han til bot for sin synd bære fram for Herren to turtelduer eller to dueunger, en til syndoffer og en til brennoffer.
8 Han skal føre dem fram til presten, og presten skal først ofre den som er til syndoffer; han skal vri hodet av den like over nakken, dog uten å rive det av.
9 Så skal han sprenge av syndofferets blod på alterets vegg, og det som er tilovers av blodet, skal presses ut ved alterets fot; det er et syndoffer.
10 Den andre fugl skal han ofre som brennoffer, som foreskrevet er. Og presten skal gjøre soning for ham og fri ham for den synd han har gjort seg skyldig i, så han får tilgivelse.
11 Men dersom han ikke har råd til to turtelduer eller to dueunger, så skal han til bot for det han har syndet, ofre tiendedelen av en efa fint mel som syndoffer; han skal ikke ha olje på det og ikke legge virak ved; for det er et syndoffer.
12 Han skal bære det til presten, og presten skal ta en håndfull av det som ihukommelses-offer og brenne det på alteret sammen med Herrens ildoffer; det er et syndoffer.
13 Og presten skal gjøre soning for ham for den synd han har gjort i noe av hine stykker[^1], så han får tilgivelse. Og resten av det skal høre presten til på samme måte som ved matofferet[^2].
14 Og Herren talte til Moses og sa:
15 Når noen farer troløst fram og av vanvare forsynder seg mot noen av Herrens hellige ting, så skal han til bot for sin synd ofre Herren som skyldoffer en vær uten lyte av sitt småfe, en som etter din verdsetning er verd minst to sekler i sølv etter helligdommens sekel.
16 Og det hellige han har forsyndet seg mot, skal han gi vederlag for, og han skal legge femtedelen til og gi det til presten. Og presten skal gjøre soning for ham med skyldoffer-væren, så han får tilgivelse.
17 Når noen uten å vite det synder mot noe av Herrens bud og gjør noe han har forbudt å gjøre, og han slik har ført skyld over seg, og det ligger misgjerning på ham,
18 så skal han som skyldoffer føre fram til presten en vær uten lyte av sitt småfe, etter din verdsetning. Og presten skal gjøre soning for ham for den synd han uvitterlig har gjort, så han får tilgivelse.
19 Det er et skyldoffer; han er blitt skyldig for Herren.
20 Og Herren talte til Moses og sa:
21 Når noen synder og farer troløst fram mot Herren, idet han for sin neste lyver om noe som er ham betrodd eller nedlagt hos ham, eller om noe han har røvet, eller han med vold har fratatt sin neste noe,
22 eller han har funnet noe som var tapt, og lyver om det, eller han sverger falsk om noe av alt det et menneske kan forsynde seg med,
23 da skal den som slik har syndet og ført skyld over seg, gi tilbake det han har røvet eller har tatt med vold, eller som var ham betrodd, eller som var tapt, og som han har funnet,
24 eller hva det kan være som han har svoret falsk om, og han skal godtgjøre det med dets fulle verd, og enda legge til femtedelen; han skal gi det til eiermannen samme dag som han bærer fram sitt skyldoffer.
25 Og til bot for sin synd skal han føre fram til presten et skyldoffer for Herren: en vær uten lyte av sitt småfe, etter din verdsetning.
26 Og presten skal gjøre soning for ham for Herrens åsyn, så han får tilgivelse, hva han så har gjort og ført skyld over seg med.

[^1]:  3MO 5, 1-4.
[^2]:  se 3MO 2, 3. 10.
