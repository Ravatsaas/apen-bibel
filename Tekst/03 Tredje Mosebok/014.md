## Kapittel 14

1 Og Herren talte til Moses og sa:
2 Dette er loven om den spedalske, når han skal renses: Han skal føres til presten;
3 og presten skal gå utenfor leiren, og når da presten ser på ham og finner at han er helbredet for sin spedalskhet,
4 da skal presten befale at det for den som lar seg rense, skal tas to levende rene fugler og sedertre og karmosinrød ull og isop,
5 og la dem slakte den ene fugl over et lerkar som er fylt med rinnende vann.
6 Så skal han ta den levende fugl og sedertreet og den karmosinrøde ull og isopen og dyppe dem sammen med den levende fugl i blodet av den fugl som er slaktet over det rinnende vann,
7 og sprenge syv ganger på den som lar seg rense for spedalskhet, og slik rense ham, og den levende fugl skal han la fly sin vei bortover marken.
8 Og den som lar seg rense, skal vaske sine klær og rake av alt sitt hår og bade seg i vann, så er han ren, og deretter kan han gå inn i leiren; men han skal holde seg utenfor sitt telt i syv dager.
9 Den syvende dag skal han rake av alt sitt hår, både sitt hodehår og sitt skjegg og sine øyenbryn - alt sitt hår skal han rake av, og han skal vaske sine klær og bade sitt legeme i vann, så er han ren.
10 Den åttende dag skal han ta to værlam uten lyte og et årsgammelt hunlam uten lyte og til matoffer tre tiendedeler av en efa fint mel, blandet med olje, og så en log[^1] olje.
11 Og presten som forestår renselsen, skal stille den mann som lar seg rense, og de ting han skal ofre, fram for Herrens åsyn, ved inngangen til sammenkomstens telt.
12 Så skal presten ta det ene værlam og bære det fram til skyldoffer sammen med den tilhørende log olje, og han skal svinge dem for Herrens åsyn.
13 Værlammet skal slaktes på det sted hvor syndofferet og brennofferet blir slaktet, på det hellige sted; for slik som syndofferet, slik hører også skyldofferet presten til, det er høyhellig.
14 Så skal presten ta av skyldofferets blod og stryke på den høyre ørelapp på den som lar seg rense, og på hans høyre tommelfinger og på hans høyre stortå.
15 Og presten skal ta av den tilhørende log olje og helle i sin venstre hånd
16 og så dyppe sin høyre pekefinger i oljen som han har i sin venstre hånd, og sprenge av oljen med sin finger syv ganger for Herrens åsyn.
17 Og av resten av oljen som er i hans hånd, skal presten stryke noe på den høyre ørelapp på den som lar seg rense, og på hans høyre tommelfinger og på hans høyre stortå, ovenpå blodet av skyldofferet.
18 Og det som enda er tilovers av oljen som presten har i sin hånd, skal han helle på hodet på den som lar seg rense. Og slik skal presten gjøre soning for ham for Herrens åsyn.
19 Så skal presten ofre syndofferet og gjøre soning for den som lar seg rense for sin urenhet; og deretter skal han slakte brennofferet.
20 Og presten skal ofre brennofferet og matofferet på alteret og slik gjøre soning for ham, så er han ren.
21 Men er det en fattig mann, som ikke har råd til så meget, da skal han ta et værlam til skyldoffer - det skal svinges til soning for ham - og en tiendedel av en efa fint mel, blandet med olje, til matoffer, og en log olje
22 og to turtelduer eller to dueunger, etter som han har råd til; den ene skal være til syndoffer, og den andre til brennoffer.
23 På den åttende dag av sin renselse skal han bære dette fram til presten, til inngangen til sammenkomstens telt, for Herrens åsyn.
24 Og presten skal ta skyldofferlammet og den tilhørende log olje og svinge dem for Herrens åsyn.
25 Og de skal slakte skyldofferlammet, og presten skal ta av skyldofferets blod og stryke på den høyre ørelapp på den som lar seg rense, og på hans høyre tommelfinger og på hans høyre stortå.
26 Så skal presten helle av oljen i sin venstre hånd,
27 og med sin høyre pekefinger skal han sprenge syv ganger for Herrens åsyn av oljen som han har i sin venstre hånd.
28 Så skal presten stryke noe av oljen som han har i sin hånd, på den høyre ørelapp på den som lar seg rense, og på hans høyre tommelfinger og på hans høyre stortå, ovenpå det sted hvor blodet av skyldofferet er.
29 Og det som enda er tilovers av oljen som presten har i sin hånd, skal han helle på hodet på den som lar seg rense, for å gjøre soning for ham for Herrens åsyn.
30 Så skal han ofre den ene av turtelduene eller av dueungene - det som han har råd til -
31 som syndoffer og den andre som brennoffer sammen med matofferet; og presten skal gjøre soning for den som lar seg rense, for Herrens åsyn.
32 Dette er loven om den som lider av spedalskhet, men ikke har råd til å ofre meget når han skal renses.
33 Og Herren talte til Moses og Aron og sa:
34 Når dere kommer inn i Kana'ans land, som jeg gir dere til eiendom, og jeg lar spedalskhet komme på noe hus i det land dere får i eie,
35 da skal den som eier huset, gå og melde det til presten og si: Det ser ut for meg som det er kommet spedalskhet på huset.
36 Så skal presten la huset rydde, før han selv kommer for å se på flekkene, så ikke alt det som er i huset, skal bli urent; og deretter skal han komme og se på huset.
37 Dersom han da, når han ser på flekkene, finner at flekkene på husets vegger viser seg som grønnlige eller rødlige fordypninger som synes å ligge dypere enn veggen,
38 da skal han gå ut av huset til husets dør, og han skal stenge huset og holde det tillåst i syv dager.
39 Den syvende dag skal presten komme igjen, og når han da ser på det og finner at flekkene har bredt seg ut på husets vegger,
40 da skal han la de steiner som flekkene er på, brytes ut og kastes utenfor byen, på et urent sted.
41 Deretter skal huset skrapes innvendig rundt omkring, og det støv som er skrapet av, skal kastes utenfor byen, på et urent sted.
42 Så skal de ta andre steiner og sette dem inn istedenfor de gamle steiner, og de skal ta ny leire og overstryke huset med.
43 Bryter flekkene ut igjen på huset etter at steinene er tatt ut og huset skrapet og overstrøket,
44 da skal presten komme og se på det, og dersom han da finner at flekkene har bredt seg ut på huset, da er det ondartet spedalskhet på huset; det er urent.
45 Og da skal de rive huset ned, både steiner og treverket og all leiren, og føre det utenfor byen, til et urent sted.
46 Den som går inn i huset i hele den tid det holdes tillåst, skal være uren til om kvelden,
47 og den som ligger i huset, skal vaske sine klær, og den som spiser i huset, skal vaske sine klær.
48 Men dersom presten, når han kommer og ser på det, finner at flekkene ikke har bredt seg ut på huset etter at det er blitt overstrøket, da skal han si huset rent; for da er ondet borte.
49 Så skal han, for at huset kan bli renset, ta to fugler og sedertre og karmosinrød ull og isop.
50 Den ene fugl skal han slakte over et lerkar som er fylt med rinnende vann,
51 og så skal han ta sedertreet og isopen og den karmosinrøde ull og den levende fugl og dyppe dem i blodet av den fugl som er slaktet, og i det rinnende vann og sprenge på huset syv ganger.
52 Og han skal rense huset med fuglens blod og med det rinnende vann og med den levende fugl og med sedertreet og med isopen og med den karmosinrøde ull
53 og så la den levende fugl fly utenfor byen, bortover marken; slik skal han gjøre soning for huset, så det blir rent.
54 Dette er loven om alle slags spedalskhet og om skurv
55 og om spedalskhet på klær og på hus
56 og om knuter i huden og om utslett og om lyse flekker på huden -
57 til opplysning om når noe er urent, og når det er rent. Dette er loven om spedalskhet.

[^1]:  et mål for flytende varer.
