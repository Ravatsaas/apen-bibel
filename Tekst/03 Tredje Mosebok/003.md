## Kapittel 3

1 Dersom noen vil bære fram et takkoffer, og han tar det av storfeet, så skal det offerdyr han fører fram for Herrens åsyn, enten det er han eller hun, være uten lyte.
2 Han skal legge sin hånd på offerdyrets hode og slakte det ved inngangen til sammenkomstens telt; og Arons sønner, prestene, skal sprenge blodet rundt om på alteret.
3 Så skal han av takkofferet ofre et ildoffer til Herren, og det skal være fettet som dekker innvollene, og alt det fett som er på innvollene,
4 og begge nyrene med det fett som er på dem, ved lendene, og den store leverlapp; den skal han ta ut sammen med nyrene.
5 Og Arons sønner skal brenne det på alteret sammen med brennofferet som ligger over veden på ilden; det er et ildoffer til velbehagelig duft for Herren.
6 Dersom han vil bære fram for Herren et takkoffer av småfeet, så skal han ofre en han eller hun uten lyte.
7 Er det et får han vil ofre, så skal han føre det fram for Herrens åsyn
8 og legge sin hånd på offerdyrets hode og slakte det foran sammenkomstens telt; og Arons sønner skal sprenge blodet rundt om på alteret.
9 Så skal han av takkofferet bære fram et ildoffer for Herren, og det skal være fettet: hele halen - den skal han skjære av like ved ryggbenet - og fettet som dekker innvollene, og alt det fett som er på innvollene,
10 og begge nyrene med det fett som er på dem, ved lendene, og den store leverlapp; den skal han ta ut sammen med nyrene.
11 Og presten skal brenne det på alteret; det er et ildoffermåltid for Herren.
12 Er det en gjet han vil ofre, så skal han føre den fram for Herrens åsyn
13 og legge sin hånd på dens hode og slakte den foran sammenkomstens telt; og Arons sønner skal sprenge blodet rundt om på alteret.
14 Så skal han av sitt offer bære fram et ildoffer for Herren, og det skal være fettet som dekker innvollene, og alt det fett som er på innvollene,
15 og begge nyrene med det fett som er på dem, ved lendene, og den store leverlapp; den skal han ta ut sammen med nyrene.
16 Og presten skal brenne det på alteret; det er et ildoffermåltid til velbehagelig duft. Alt fett hører Herren til.
17 Det skal være en evig lov for dere, fra slekt til slekt, hvor dere så bor. Intet fett og intet blod skal dere spise.
