## Kapittel 18

1 Og Herren talte til Moses og sa:
2 Tal til Israels barn og si til dem: Jeg er Herren deres Gud.
3 Dere skal ikke gjøre som de gjør i Egypt, som dere bodde i, og dere skal ikke gjøre som de gjør i Kana'ans land, som jeg vil føre dere til, og dere skal ikke vandre etter deres skikker.
4 Dere skal gjøre etter mine bud, og dere skal holde mine lover, så dere følger dem; jeg er Herren deres Gud.
5 Og dere skal holde mine lover og mine bud, for det menneske som gjør etter dem, skal leve ved dem; jeg er Herren.
6 Ingen av dere skal røre ved noen kvinne av sin nære slekt for å ha omgang med henne; jeg er Herren.
7 Din fars og din mors leie skal du ikke vanære; hun er din mor, du skal ikke ha omgang med henne.
8 Din stedmor skal du ikke ha omgang med; hun er din fars hustru.
9 Din søster, enten det er din fars datter eller din mors datter, enten hun er født hjemme eller født ute, skal du ikke ha omgang med.
10 Din sønnedatter eller din datterdatter skal du ikke ha omgang med; for det er ditt eget kjød.
11 Din stedmors datter, som også er din fars datter, skal du ikke ha omgang med; hun er din søster.
12 Din fars søster skal du ikke ha omgang med; hun er din fars nære slekt.
13 Din mors søster skal du ikke ha omgang med; for hun er din mors nære slekt.
14 Din farbrors leie skal du ikke vanære, hans hustru skal du ikke komme for nær; hun er din fars søster.
15 Din sønnekone skal du ikke ha omgang med; hun er din sønns hustru, du skal ikke ha omgang med henne.
16 Din brors hustru skal du ikke ha omgang med - ikke vanære din brors leie.
17 Du skal ikke ha omgang med en kvinne og tillike med hennes datter; hennes sønnedatter eller hennes datterdatter skal du heller ikke ta og ha omgang med; de er hennes nære slekt, det er skammelig ferd.
18 Du skal ikke ta din hustrus søster til ekte mens din hustru lever, så du vekker fiendskap mellom dem ved å ha omgang med dem begge.
19 En kvinne som er uren i sin månedlige svakhet, skal du ikke gå inn til og ha omgang med.
20 Din nestes hustru skal du ikke ha samleie med, sa du blir uren ved henne.
21 Du skal ikke gi noe av dine barn fra deg til ildoffer for Molok[^1]; du skal ikke vanhellige din Guds navn; jeg er Herren.
22 Hos en mann skal du ikke ligge som en ligger hos en kvinne; det er en styggedom.
23 Du skal ikke ha omgang med noe dyr, for da blir du uren; heller ikke skal en kvinne la noe dyr ha omgang med seg; det er skamløs ferd.
24 Gjør dere ikke urene med noe slikt! For alt dette gjorde de seg urene med de hedninger som jeg driver ut for deres øyne,
25 og landet ble urent, og jeg hjemsøker det for dets misgjerning, så landet utspyr sine innbyggere.
26 Men dere skal holde mine lover og mine bud og ikke gjøre noen av disse avskyelige gjerninger, hverken den innfødte eller den fremmede som bor iblant dere;
27 for alle disse avskyelige gjerninger har landets innbyggere gjort, de som var der før dere, og slik ble landet urent.
28 Ellers kommer landet til å utspy dere, fordi dere gjør det urent, slik som det utspyr det folk som har vært der før dere.
29 For hver den som gjør noen av alle disse avskyelige gjerninger, skal utryddes av sitt folk, hver og en som gjør slikt.
30 Så skal dere da ta vare på det jeg vil ha varetatt, så dere ikke gjør etter noen av de avskyelige skikker som de har fulgt før dere, og ikke fører urenhet over dere ved dem; jeg er Herren deres Gud.

[^1]:  ammonittenes avgud, til hvis ære barn ble brent opp.
