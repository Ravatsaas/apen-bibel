## Kapittel 26

1 Dere skal ikke gjøre dere avguder og ikke reise opp utskårne billeder eller støtter og ikke sette stener med billeder i deres land for å tilbede ved dem; for jeg er Herren deres Gud.
2 Mine sabbater skal dere holde, og for min helligdom skal dere ha ærefrykt; jeg er Herren.
3 Dersom dere vandrer i mine lover og tar vare på mine bud og holder dem,
4 da vil jeg gi dere regn i rette tid, og jorden skal gi sin grøde, og markens trær skal gi sin frukt.
5 Og tresketiden skal vare hos dere like til vinhøsten, og vinhøsten skal vare inntil kornet såes, og dere skal ete dere mette av brødet som dere har avlet, og bo trygt i deres land.
6 Og jeg vil gi fred i landet, og dere skal hvile i ro, og ingen skal forferde dere; jeg vil rydde ut de ville dyr av landet, og sverd skal ikke fare gjennom deres land.
7 Og dere skal forfølge deres fiender, og de skal falle for deres sverd.
8 Fem av dere skal forfølge hundre, og hundre av dere skal forfølge ti tusen, og deres fiender skal falle for deres sverd.
9 Og jeg vil vende meg til dere og gjøre dere fruktbare og tallrike, - og jeg vil holde min pakt med dere.
10 Og dere skal ha gammel grøde å ete inntil dere må føre den bort for den nye grødes skyld.
11 Og jeg vil sette min bolig midt iblandt dere, og jeg skal aldri forkaste dere.
12 Og jeg vil vandre midt iblandt dere, og jeg vil være deres Gud, og dere skal være mitt folk.
13 Jeg er Herren deres Gud, som førte dere ut av Egyptens land, for at dere ikke mere skulle være deres slaver, og jeg brøt sønder deres åks stenger og lot dere gå oppreist.
14 Men dersom dere ikke lyder meg og ikke holder alle disse bud,
15 dersom dere forakter mine forskrifter, og dersom dere forkaster mine lover, så dere ikke holder alle mine bud, men bryter min pakt,
16 da vil også jeg gjøre slik mot dere: Jeg vil hjemsøke dere med redsler, med tærende sott og brennende feber, så deres øyne slukner og sjelen vansmekter; til ingen nytte skal dere så deres sæd, deres fiender skal ete den opp.
17 Og jeg vil sette mitt åsyn mot dere, og deres fiender skal slå dere, og de som hater dere, skal herske over dere, og dere skal flykte skjønt ingen forfølger dere.
18 Og dersom dere enda ikke lyder meg, da vil jeg tukte dere syvfold mere for deres synder.
19 Jeg vil bryte deres styrkes overmot, og jeg vil gjøre deres himmel som jern og deres jord som kobber.
20 Til ingen nytte skal dere fortære deres kraft, og deres land skal ikke gi sin grøde, og trærne i landet skal ikke gi sin frukt.
21 Og dersom dere enda står meg imot og ikke vil lyde meg, da vil jeg slå dere syvfold mere, som deres synder fortjener.
22 Jeg vil sende ville dyr imot dere, og de skal røve deres barn fra dere og ødelegge deres fe og forminske deres tall, og deres veier skal bli øde.
23 Og dersom dere enda ikke lar dere tukte av meg, men står meg imot,
24 da vil også jeg stå dere imot og slå dere syvfold mere for deres synder.
25 Jeg vil føre over dere et sverd som hevner pakten*, og samler dere dere i deres byer, da vil jeg sende pest inn iblandt dere, og dere skal gis i fiendens hånd. / {* d.e. pakten som dere brøt.}
26 Når jeg bryter sønder brødets stav for dere, da skal ti kvinner bake deres brød i én ovn og gi dere brødet igjen etter vekt, og dere skal ete og ikke bli mette.
27 Og dersom dere enda ikke lyder meg, men står meg imot,
28 da vil også jeg stå dere imot i vrede og tukte dere syvfold mere for deres synder.
29 Dere skal ete deres sønners kjøtt og ete deres døtres kjøtt.
30 Og jeg vil ødelegge deres offerhauger og utrydde deres solstøtter og kaste deres døde kropper ovenpå de døde kropper av deres vederstyggelige avguder, og min sjel skal vemmes ved dere.
31 Og jeg vil gjøre deres byer til en ørken og legge deres helligdommer øde, og jeg vil ikke nyte vellukten av deres offer.
32 Og jeg vil legge landet øde, så deres fiender som bor der, skal forferdes over det.
33 Men dere vil jeg sprede blandt hedningene, og med draget sverd vil jeg forfølge dere; deres land skal bli øde og deres byer en ørken.
34 Da skal landet gjøre fyldest for sine sabbatsår hele den tid det ligger øde, mens dere er i deres fienders land; da skal landet hvile og gjøre fyldest for sine sabbatsår.
35 Hele den tid det ligger øde, skal det ha hvile, den hvile som det ikke fikk i deres sabbatsår, da dere bodde der.
36 Og de som blir igjen av dere, dem vil jeg gi et motløst hjerte i sine fienders land, så lyden av et henværet blad vil jage dem, og de skal flykte som en flykter for sverd, og falle skjønt ingen forfølger dem.
37 Og de skal falle, den ene over den andre, som for sverd skjønt ingen forfølger dem; og dere skal ikke holde stand mot deres fiender.
38 Og dere skal gå til grunne blandt hedningene, og deres fienders land skal fortære dere.
39 Og de som blir igjen av dere, skal visne bort i deres fienders land for sin misgjernings skyld; også for sine fedres misgjerninger, som hviler på dem, skal de visne bort.
40 Da skal de bekjenne sin misgjerning og sine fedres misgjerning, som de gjorde i sin troløshet mot meg, og bekjenne at de sto meg imot
41 - derfor sto også jeg dem imot og førte dem inn i deres fienders land - ja, da skal deres uomskårne hjerte ydmyke seg, og de skal bøte for sin misgjerning.
42 Og så vil jeg komme i hu min pakt med Jakob, og min pakt med Isak og min pakt med Abraham vil jeg komme i hu, og landet vil jeg komme i hu.
43 Men landet skal først være forlatt av dem og gjøre fyldest for sine sabbatsår, mens det ligger øde og forlatt av dem, og de skal bøte for sin misgjerning, efterdi de foraktet mine lover og forkastet mine bud.
44 Men selv da, når de er i sine fienders land, vil jeg ikke støte dem bort og ikke forkaste dem, så jeg skulle tilintetgjøre dem og bryte min pakt med dem; for jeg er Herren deres Gud.
45 Og jeg vil til beste for dem komme i hu pakten med fedrene, som jeg førte ut av Egyptens land midt for hedningenes øyne for å være deres Gud; jeg er Herren.
46 Dette er de forskrifter og de bud og de lover som Herren satte mellom seg og Israels barn på Sinai berg ved Moses.
