## Kapittel 8

1 Og Herren talte til Moses og sa:
2 Hent Aron og hans sønner og ta deres klær og salvings-oljen og syndoffer-oksen og de to værer og kurven med de usyrede brød,
3 og kall hele menigheten sammen ved inngangen til sammenkomstens telt!
4 Og Moses gjorde som Herren befalte ham; og menigheten samledes ved inngangen til sammenkomstens telt.
5 Og Moses sa til menigheten: Slik har Herren befalt å gjøre.
6 Så førte Moses Aron og hans sønner fram og vasket dem med vann.
7 Og han gav ham underkjortelen på og spente beltet om ham og klædde ham i overkjortelen og gav ham livkjortelen på og bandt livkjortelens belte om ham, og med det snørte han livkjortelen sammen.
8 Så satte han brystduken på ham, og la brystduken la han urim og tummim.
9 Og han satte huen på hans hode, og på dens forside satte han gullplaten, det hellige hodesmykke, slik som Herren hadde befalt Moses.
10 Og Moses tok salvings-oljen og salvet tabernaklet og alt som var i det, og helliget det.
11 Og han sprengte av oljen syv ganger på alteret og salvet alteret og alt som hørte det til, og vaske-karet med sitt fotstykke, og slik helliget han dem.
12 Og han helte av salvings-oljen på Arons hode og salvet ham og helliget ham.
13 Så førte Moses Arons sønner fram og klædde dem i underkjortler og spente belte om dem og bandt høye huer på dem, slik som Herren hadde befalt Moses.
14 Så ledet han syndoffer-oksen fram, og Aron og hans sønner la sine hender på syndoffer-oksens hode.
15 Og de slaktet den, og Moses tok blodet og strøk det rundt om på alterets horn med sin finger og renset alteret for synd; og resten av blodet helte han ut ved alterets fot. Slik gjorde han soning for det og helliget det.
16 Og han tok alt fettet som var på innvollene, og den store leverlapp og begge nyrene og fettet på dem, og Moses brant det på alteret.
17 Men oksen med dens hud og dens kjøtt og dens skarn brant han opp med ild utenfor leiren, slik som Herren hadde befalt Moses.
18 Så ledet han brennoffer-væren fram, og Aron og hans sønner la sine hender på værens hode.
19 Og de slaktet den, og Moses sprengte blodet rundt om på alteret.
20 Men væren selv delte de opp i sine stykker, og Moses brant hodet og stykkene og fettet.
21 Og de vasket innvollene og føttene med vann, og Moses brant hele væren på alteret; det var et brennoffer til en velbehagelig duft, det var et ildoffer for Herren, slik som Herren hadde befalt Moses.
22 Så ledet han fram den andre vær, innvielses-væren, og Aron og hans sønner la sine hender på værens hode.
23 Og de slaktet den, og Moses tok av dens blod og strøk på Arons høyre ørelapp og på tommelfingeren på hans høyre hånd og på stortåen på hans høyre fot.
24 Så førte de Arons sønner fram, og Moses strøk noe av blodet på deres høyre ørelapp og på tommelfingeren på deres høyre hånd og på stortåen på deres høyre fot. Og Moses sprengte resten av blodet rundt om på alteret.
25 Og han tok fettet, både halen og alt fettet som var på innvollene, og den store leverlapp Og begge nyrene og fettet på dem og det høyre lår;
26 og av kurven med de usyrede brød, som sto for Herrens åsyn, tok han en usyret kake og en oljekake og en brødleiv og la på fettstykkene og på det høyre lår.
27 Alt dette la han i Arons hender og i hans sønners hender; og han svinget det for Herrens åsyn.
28 Så tok Moses det av deres hånd og brant det på alteret sammen med brennofferet; det var et innvielsesoffer til en velbehagelig duft, det var et ildoffer for Herren.
29 Deretter tok Moses brystet og svinget det for Herrens åsyn; det var den del Moses fikk av innvielses væren, slik som Herren hadde befalt Moses.
30 Og Moses tok av salvingsoljen og av blodet som var på alteret, og sprengte på Aron og på hans klær og likeledes på hans sønner og deres klær; slik helliget han Aron og hans klær og likeledes hans sønner og hans sønners klær.
31 Og Moses sa til Aron og hans sønner: Kok kjøttet ved inngangen til sammenkomstens telt og et det der sammen med brødet som er i innvielses-kurven, slik som jeg har befalt og sagt: Aron og hans sønner skal ete det.
32 Men det som blir tilovers av kjøttet og av brødet, skal dere brenne opp med ild.
33 Og i syv dager skal dere ikke gå bort fra inngangen til sammenkomstens telt - helt til den dag da deres innvielses-tid er til ende; for syv dager skal deres innvielse vare.
34 Som det er gjort idag, så har Herren befalt det skal gjøres også de andre dager, for å gjøre soning for dere.
35 Dere skal bli ved inngangen til sammenkomstens telt i syv dager, både dag og natt, og ta vare på det som Herren vil ha varetatt, så dere ikke skal dø; for slik er meg befalt.
36 Og Aron og hans sønner gjorde alt det som Herren hadde befalt ved Moses.
