## Kapittel 16

1 Og Herren talte til Moses etter at de to Arons sønner var døde, de som måtte dø dengang de trådte fram for Herrens åsyn.
2 Og Herren sa til Moses: Tal til Aron, din bror, og si at han ikke til enhver tid må gå inn i helligdommen innenfor forhenget, fram til nådestolen som er over arken, for at han ikke skal dø; for jeg vil åpenbare meg i skyen over nådestolen.
3 Dette skal Aron ha med seg når han går inn i helligdommen: en ung okse til syndoffer og en vær til brennoffer.
4 Han skal kle seg i en hellig underkjortel av lin og ha benklær av lin på sitt legeme og omgjorde seg med et belte av lin og binde en hue av lin på sitt hode; dette er de hellige klær, og han skal bade sitt legeme i vann før han klær seg i dem.
5 Og av Israels barns menighet skal han få to geitebukker til syndoffer og en vær til brennoffer.
6 Så skal Aron føre fram sin egen syndoffer-okse og gjøre soning for seg og sitt hus.
7 Og han skal ta de to geitebukker og stille dem fram for Herrens åsyn, ved inngangen til sammenkomstens telt.
8 Og Aron skal kaste lodd om de to geitebukker, ett lodd for Herren og ett lodd for Asasel*. / {* den onde ånd.}
9 Og den bukk som ved loddet er tilfalt Herren, skal Aron føre fram og ofre til syndoffer.
10 Men den bukk som ved loddet er tilfalt Asasel, skal stilles levende fram for Herrens åsyn, for at det skal gjøres soning ved den, og så skal den sendes ut i ørkenen til Asasel.
11 Når Aron fører fram sin egen syndoffer-okse og gjør soning for seg og sitt hus, skal han først slakte syndoffer-oksen.
12 Så skal han fylle ildkaret med glør fra alteret for Herrens åsyn og sine hender med finstøtt velluktende røkelse og bære det innenfor forhenget.
13 Og han skal legge røkelsen på ilden for Herrens åsyn, så skyen av røkelsen skjuler nådestolen, som er over vitnesbyrdet, for at han ikke skal dø.
14 Så skal han ta noe av oksens blod og sprenge med sin finger på fremsiden av nådestolen, og foran nådestolen skal han sprenge noe av blodet syv ganger med sin finger.
15 Deretter skal han slakte den bukk som skal være syndoffer for folket, og bære dens blod innenfor forhenget; han skal gjøre med dens blod slik som han gjorde med oksens blod, og sprenge det på nådestolen og foran nådestolen.
16 Slik skal han gjøre soning for helligdommen og rense den for Israels barns urenhet og for alle deres overtredelser som de har forsyndet seg med; og likeså skal han gjøre med sammenkomstens telt, som er reist blant dem midt i deres urenhet.
17 Og det må ikke være noe menneske i sammenkomstens telt når han går inn for å gjøre soning i helligdommen, og til han går ut igjen; og slik skal han gjøre soning for seg og for sitt hus og for hele Israels menighet.
18 Så skal han gå ut til alteret som er reist for Herrens åsyn, og gjøre soning for det; han skal ta av oksens blod og av bukkens blod og stryke rundt om på alterets horn
19 og sprenge noe av blodet på det syv ganger med sin finger og slik rense og hellige det fra Israels barns urenhet.
20 Når han så har fullført soningen for helligdommen og for sammenkomstens telt og for alteret, da skal han føre fram den levende bukk.
21 Og Aron skal legge begge sine hender på den levende bukks hode og bekjenne over den alle Israels barns misgjerninger og alle deres overtredelser som de har forsyndet seg med; han skal legge dem på bukkens hode og sende den ut i ørkenen med en mann som står rede dertil.
22 Og bukken skal bære alle deres misgjerninger med seg ut i villmarken, og så skal han slippe bukken løs i ørkenen.
23 Deretter skal Aron gå inn i sammenkomstens telt og ta av seg de linklær som han tok på da han gikk inn i helligdommen, og han skal la dem bli der.
24 Så skal han bade sitt legeme i vann på et hellig sted og ta på seg sine andre klær og så gå ut og ofre sitt eget brennoffer og folkets brennoffer og gjøre soning for seg og for folket.
25 Og fettet av syndofferet skal han brenne på alteret.
26 Men den som førte bukken ut til Asasel, skal vaske sine klær og bade sitt legeme i vann; deretter kan han gå inn i leiren.
27 Syndoffer-oksen og syndofferbukken, hvis blod ble båret inn for å gjøre soning i helligdommen, skal føres utenfor leiren, og deres skinn og deres kjøtt og deres skarn skal brennes opp med ild.
28 Og den som brenner det opp, skal vaske sine klær og bade sitt legeme i vann; deretter kan han gå inn i leiren.
29 Og dette skal være en evig lov for dere: I den syvende måned, på den tiende dag i måneden, skal dere faste og ikke gjøre noe arbeid, hverken den innfødte eller den fremmede som bor iblant dere.
30 For på denne dag skal det gjøres soning for dere for å rense dere, så dere blir rene for Herren for alle deres synder.
31 En høyhellig sabbat skal det være for dere, og da skal dere faste - det skal være en evig lov.
32 Og den prest som salves, og som innvies til å gjøre prestetjeneste i sin fars sted, skal utføre soningen; han skal kle seg i linklærne, de hellige klær,
33 og han skal gjøre soning for det Aller-helligste og gjøre soning for sammenkomstens telt og for alteret og gjøre soning for prestene og for hele det samlede folk.
34 Og dette skal være en evig lov for dere, at det gjøres soning for Israels barn til renselse for alle deres synder én gang om året. Og Aron gjorde som Herren hadde befalt Moses.
