## Kapittel 27

1 Og Herren talte til Moses og sa:
2 Tal til Israels barn og si til dem: Når noen gjør et hellig løfte etter det verd du setter på folk som helliger seg til Herren,
3 da skal du verdsette en mann som er mellom tyve og seksti år gammel, til femti sekel sølv etter helligdommens sekel.
4 Men er det en kvinne, da skal du verdsette henne til tretti sekel.
5 Er det en som er mellom fem år og tyve år gammel, da skal du verdsette en som er av mannkjønn, til tyve sekel, og en som er av kvinnekjønn, til ti sekel.
6 Er det en som er mellom en måned og fem år gammel, da skal du verdsette en gutt til fem sekel sølv og en pike til tre sekel sølv.
7 Er det en som er seksti år gammel eller derover, da skal du, dersom det er en mann, verdsette ham til femten sekel, og en kvinne til ti sekel.
8 Men dersom noen er for fattig til å betale etter din verdsetning, da skal han stilles fram for presten, og presten skal verdsette ham; etter som den som har gjort løftet, har råd til, skal presten verdsette ham.
9 Dersom det er dyr, sådanne som en ofrer til Herren, da skal alt det en gir Herren av slikt, være hellig.
10 En skal ikke gi noe annet i stedet og ikke bytte det, hverken et godt med et dårlig eller et dårlig med et godt; bytter noen et dyr med et annet, da skal både det og det som det byttes med, være hellig.
11 Men dersom det er et eller annet urent dyr, som en ikke ofrer til Herren, da skal dyret stilles fram for presten,
12 og presten skal verdsette det etter som det er, godt eller dårlig; som du, prest, verdsetter det, slik skal det være.
13 Men vil noen innløse det, da skal han gi femtedelen mere enn det du har verdsatt det til.
14 Når noen helliger sitt hus som gave til Herren, da skal presten verdsette det etter som det er, godt eller dårlig; som presten verdsetter, til hvis arvejord i landet den har slik skal det stå ved makt.
15 Men dersom den som har helliget sitt hus, vil innløse det, da skal han gi femtedelen mere enn du har verdsatt det til, så blir det hans.
16 Dersom noen helliger Herren noe av sin jordeiendom, da skal du verdsette det etter utsæden, en homer byggsæd til femti sekel sølv.
17 Dersom han helliger sin jord fra jubelåret av, da skal din verdsetning stå ved makt.
18 Men dersom han helliger sin jord etter jubelåret, da skal presten utregne pengene etter de år som er tilbake til neste jubelår; og der skal gjøres avkortning i det verd du har satt.
19 Vil den som har helliget jorden, innløse den, da skal han gi femtedelen mere enn du har verdsatt den til, så skal den være hans for godt.
20 Men dersom han ikke innløser jorden, eller han selger den til en annen, da kan den ikke innløses mere.
21 Men når jorden gis fri i jubelåret, skal den være helliget Herren, slik som bannlyst jord; den skal høre presten til som hans eiendom.
22 Men dersom noen helliger Herren et jordstykke som han har kjøpt, som ikke har hørt til den jordeiendom han har arvet,
23 da skal presten utregne for ham hvor høyt det skal verdsettes, etter tiden inntil jubelåret, og han skal samme dag gi det du verdsetter det til; det skal være helliget Herren.
24 I jubelåret skal jorden komme tilbake til den han har kjøpt den av, til hvis arvejord i lander har hørt.
25 All din verdsetning skal skje etter helligdommens sekel; sekelen skal være tyve gera.
26 Det førstefødte i buskapen skal ikke noen hellige; som førstefødt hører det Herren til, enten det er et stykke storfe eller småfe, hører det Herren til.
27 Men dersom det er av de urene dyr, da skal en innløse det etter din verdsetning og legge femtedelen til; dersom det ikke innløses, da skal det selges etter din verdsetning.
28 Men intet bannlyst som noen vier til Herren av alt det han eier, må selges eller innløses, enten det er folk eller fe eller jordeiendom; alt bannlyst er høyhellig for Herren.
29 Intet menneske som lyses i bann, skal løses; han skal late livet.
30 All landets tiende av jordens sæd og av trærnes frukt hører Herren til; den er helliget Herren.
31 Vil noen innløse noe av sin tiende, da skal han legge femtedelen til.
32 Og all tiende av storfe og av småfe, av alt det som går under hyrdestaven - hvert tiende stykke - skal være helliget Herren.
33 En skal ikke se etter om det er godt eller dårlig, og ikke bytte det; bytter en det, da skal både det og det som det byttes med, være hellig; det skal ikke innløses.
34 Dette er de bud som Herren gav Moses på Sinai berg og befalte ham kunngjøre for Israels barn.
