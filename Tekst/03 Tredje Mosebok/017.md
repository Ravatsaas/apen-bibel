## Kapittel 17

1 Og Herren talte til Moses og sa:
2 Tal til Aron og hans sønner og til alle Israels barn og si til dem: Slik har Herren befalt:
3 Hver mann av Israels hus som slakter en okse eller et får eller en gjet enten i leiren eller utenfor leiren
4 og ikke fører dem fram til inngangen til sammenkomstens telt for å bære fram et offer til Herren foran Herrens tabernakel, den mann skal det tilregnes som blodskyld, han har utøst blod; den mann skal utryddes av sitt folk.
5 Derfor skal Israels barn komme til Herren med sine slaktedyr som de pleier å slakte på fri mark, og føre dem fram til inngangen til sammenkomstens telt, til presten, og ofre dem som takkoffer til Herren.
6 Og presten skal sprenge blodet på Herrens alter ved inngangen til sammenkomstens telt og brenne fettet til en velbehagelig duft for Herren.
7 Og de skal ikke mere ofre sine slaktoffer til de onde ånder som de driver avgudsdyrkelse med. Dette skal være en evig lov for dem, fra slekt til slekt.
8 Og du skal si til dem: Når noen mann av Israels hus eller av de fremmede som bor iblant dem, ofrer et brennoffer eller slaktoffer
9 og ikke fører det fram til inngangen til sammenkomstens telt for å ofre det til Herren, så skal den mann utryddes av sitt folk.
10 Og når noen av Israels hus eller av de fremmede som bor iblant dem, spiser blod, om aldri så lite, da vil jeg sette mitt åsyn mot den som spiser blodet, og utrydde ham av hans folk;
11 for kjøttets sjel er i blodet, og jeg har gitt dere det på alteret til å gjøre soning for deres sjeler; for blodet er det som gjør soning, fordi sjelen er I det.
12 Derfor har jeg sagt til Israels barn: Ingen av dere skal spise blod, og den fremmede som bor iblant dere, skal heller ikke spise blod.
13 Og når noen av Israels barn eller av de fremmede som bor iblant dem, feller et vilt dyr eller en fugl som kan spises, da skal han la blodet renne ut og dekke det til med ord;
14 for blodet er sjelen i alt kjøtt, fordi sjelen er i det; derfor sa jeg til Israels barn: Dere skal ikke spise blod av noe kjøtt, for blodet er sjelen i alt kjøtt; enhver som spiser det, skal utryddes.
15 Og enhver som spiser noe selvdødt eller sønderrevet dyr, enten han er innfødt eller fremmed, skal vaske sine klær og bade seg i vann og være uren til om kvelden; så er han ren.
16 Dersom han ikke vasker sine klær og ikke bader sitt legeme, da skal han komme til å lide for sin misgjerning.
