## Kapittel 25

1 Og Herren talte til Moses på Sinai berg og sa:
2 Tal til Israels barn og si til dem: Når dere kommer inn i det land jeg vil gi dere, da skal landet ha en sabbatshvile for Herren.
3 I seks år skal du tilså din aker, og i seks år skal du stelle med din vingård og høste landets grøde.
4 Men i det syvende år skal det være en høyhellig sabbat for landet, en sabbat for Herren; da skal du ikke tilså din aker og ikke stelle med din vingård.
5 Det som vokser av seg selv etter at du har høstet, skal du ikke skjære, og druene på ditt ustelte vintre skal du ikke sanke; det skal være et sabbatsår for landet.
6 Og det som vokser i landets sabbatsår, skal være til føde for dere, for deg og din tjener og din tjenestepike og din dagarbeider og de fremmede som holder til hos deg;
7 og din buskap og de ville dyr som er i ditt land, skal også ete av all den grøde som vokser der.
8 Så skal du telle fram syv sabbatsår, syv ganger syv år, så tiden for de syv sabbatsår blir ni og førti år.
9 Og i den syvende måned, på den tiende dag i måneden, skal du la basunen lyde gjennom landet; på soningsdagen skal dere la basunen lyde gjennom hele deres land.
10 Og dere skal holde det femtiende år hellig og utrope frihet i landet for alle dem som bor der; det skal være et jubelår for dere, og dere skal komme tilbake, enhver til sin eiendom og enhver til sin slekt.
11 Et jubelår skal dette femtiende år være for dere; ikke skal dere så, og ikke skal dere høste det som vokser av seg selv i det år, og ikke skal dere sanke druene av de ustelte vintrær i det år.
12 For det er jubelår, hellig skal det være for dere; av marken skal dere ete det den bærer.
13 I dette jubelår skal dere komme tilbake, enhver til sin eiendom.
14 Når du selger noe til din næste, eller du kjøper noe av din næste, da skal dere ikke gjøre hverandre urett.
15 Etter tallet av år siden jubelåret skal du kjøpe av din næste; etter tallet av innhøstings-årene skal han selge til deg.
16 For et større tall av år skal du gjøre kjøpesummen større, og for et mindre tall av år skal du gjøre kjøpesummen mindre; for det er bare et visst tall av avlinger* han selger til deg. / {* d.e. ikke jorden selv, men dens avlinger inntil jubelåret.}
17 Og ingen av dere skal gjøre sin næste urett, men du skal frykte din Gud; for jeg er Herren deres Gud.
18 Dere skal holde mine lover og ta vare på mine bud og holde dem; så skal dere bo trygt i landet.
19 Og landet skal gi sin frukt, og dere skal ete og bli mette og bo der trygt.
20 Og om dere sier: Hva skal vi ete i det syvende år, når vi ikke sår og ikke samler inn vår grøde? -
21 da vil jeg sende min velsignelse over dere i det sjette år, så det gir grøde for tre år.
22 I det åttende år skal dere så, men enda ete av den gamle grøde; like til det niende års grøde kommer, skal dere ete gammelt korn.
23 Jorden må ikke selges for alle tider; for meg hører landet til, dere er fremmede og gjester hos meg.
24 I hele det land dere får til eie, skal dere tillate innløsning av jorden.
25 Når din bror blir fattig og må selge noe av sin jordeiendom, da skal hans løser, hans nærmeste frende, komme og innløse det som hans bror har solgt.
26 Og om en ikke har noen løser, men selv får råd til det og kommer til å eie det som skal til for å innløse det,
27 da skal han regne etter hvor mange år det er gått siden han solgte, og bare betale det overskytende til den mann han solgte til; så skal han komme til sin jordeiendom igjen.
28 Men dersom han ikke har nok til å betale ham med, da skal det han har solgt, bli i dens eie som kjøpte det, helt til jubelåret; men i jubelåret skal det gis fritt, så han kommer til sin jordeiendom igjen.
29 Når noen selger et våningshus i en by som er omgitt med murer, da skal hans innløsningsrett vare inntil et helt år er gått etter at han har solgt; et år skal hans innløsningsrett vare.
30 Men dersom det ikke blir innløst innen et helt år er til ende, da skal huset, om det ligger i en by med murer omkring, for alle tider tilhøre den som kjøpte det, og hans efterkommere; det skal ikke gis fritt i jubelåret.
31 Men husene i småbyer som ikke har murer omkring, skal regnes like med jordene på landet; de skal kunne innløses, og i jubelåret skal de gis fri.
32 Men gjelder det huser i byer som hører levittene til, da skal innløsningsretten vare gjennom alle tider.
33 Når en kjøper noe av en levitt, så skal et hus som er solgt, såfremt det ligger i hans egen by, gis fritt i jubelåret; for husene i levittenes byer er deres eiendom blandt Israels barn.
34 Men løkkene omkring deres byer må ikke selges; for de er deres eiendom for all tid.
35 Når din bror blir fattig og ikke lenger kan holde seg oppe, da skal du støtte ham; som en fremmed og en innerst skal han leve hos deg.
36 Du må ikke ta rente eller overmål av ham, men du skal frykte din Gud, så din bror kan leve med deg.
37 Du skal ikke låne ham penger mot rente og ikke kreve noe i tillegg for den mat du låner ham.
38 Jeg er Herren deres Gud, som førte dere ut av Egyptens land for å gi dere Kana'ans land og være deres Gud.
39 Når din bror blir fattig og selger seg til deg, da skal du ikke la ham tjene hos deg som en slave tjener.
40 Han skal være hos deg som en dagarbeider eller innerst og tjene hos deg til jubelåret.
41 Da skal han flytte fra deg, både han og hans barn, og dra hjem til sin slekt; til sin fedrene-eiendom skal han vende tilbake.
42 For de er mine tjenere, som jeg har ført ut av Egyptens land; de skal ikke selges som en slave selges.
43 Du skal ikke herske over ham med hårdhet, men du skal frykte din Gud.
44 Men vil du få deg en slave eller en slavekvinne, da skal dere kjøpe dem av de hedningefolk som bor omkring dere,
45 og likeledes blandt barna av de innerster som bor hos dere som fremmede; blandt dem og deres efterkommere, som bor hos dere og er født i deres land, kan dere kjøpe slaver eller slavekvinner, og de skal være deres eiendom,
46 og dere kan efterlate dem som arv til deres barn etter dere, så de kan ha dem til eiendom; dere kan for all tid bruke dem som slaver. Men over deres brødre, Israels barn, skal du ikke herske med hårdhet, bror over bror.
47 Når en fremmed eller innerst hos deg kommer til velstand, og en av dine brødre som bor nær ham, blir fattig og må selge seg til den fremmede som har tilhold hos deg, eller til en som stammer fra en fremmed manns slekt,
48 da skal han kunne løses ut etter at han har solgt seg. En av hans brødre skal løse ham ut,
49 eller hans farbror eller hans farbrors sønn eller en annen av de nærmeste slektninger i hans ætt, skal løse ham ut, eller får han råd til det, da skal han løse seg selv ut.
50 Når han da gjør opp med den som har kjøpt ham, skal de regne ut tiden fra det år han solgte seg til ham, og til jubelåret, og pengene som han solgte seg for, skal deles med årenes tall; den tid han har vært hos ham, skal regnes som om han hadde vært dagarbeider.
51 Dersom det enda er mange år tilbake, da skal han til utløsning betale tilbake en tilsvarende del av de penger han ble kjøpt for.
52 Men dersom det er få år tilbake til jubelåret, så skal han gjøre opp med ham etter dem; etter sine tjeneste-år skal han betale sin løsningssum.
53 Som en dagarbeider som tjener år for år, skal han være hos ham; du må ikke tåle at han hersker over ham med hårdhet.
54 Men dersom han ikke løses ut på en av disse måter, da skal han bli fri i jubelåret, både han og hans barn.
55 For meg hører Israels barn til som tjenere, de er mine tjenere, som jeg har ført ut av Egyptens land; jeg er Herren deres Gud.
