## Kapittel 3

1 Og han gikk igjen inn i en synagoge, og der var en mann som hadde en vissen hånd.
2 Og de lurte på ham, om han ville helbrede ham på sabbaten, for at de kunne føre klagemål imot ham.
3 Og han sa til mannen som hadde den visne hånd: Stå opp og kom fram!
4 Og han sa til dem: Er det tillatt på sabbaten å gjøre godt eller å gjøre ondt, å berge liv eller å slå ihjel? Men de tidde.
5 Og han så omkring på dem med harme, full av sorg over deres hjertes forherdelse, og sa til mannen: Rekk din hånd ut! Og han rakte den ut, og hans hånd ble frisk igjen.
6 Og fariseerne gikk ut og holdt straks råd imot ham sammen med herodianerne, hvordan de skulle få ryddet ham av veien.
7 Og Jesus dro bort med sine disipler til sjøen, og en stor mengde fra Galilea og fra Judea fulgte ham,
8 og fra Jerusalem og fra Idumea og fra landet på andre siden av Jordan og omkring Tyrus og Sidon kom de til ham, en stor mengde, da de hørte hvor store gjerninger han gjorde.
9 Og han befalte sine disipler at en båt skulle ligge ferdig til ham for folkets skyld, for at de ikke skulle trenge ham;
10 for han helbredet mange, så at alle de som hadde plager, trengte seg inn på ham for å få røre ved ham.
11 Og når de urene ånder så ham, falt de ned for ham og ropte: Du er Guds Sønn!
12 Og han befalte dem med mange strenge ord at de ikke skulle gjøre ham kjent.
13 Og han gikk opp i fjellet og kalte til seg dem han selv ville, og de gikk til ham.
14 Og han utvalgte tolv, som skulle være med ham, og som han kunne sende ut for å forkynne ordet
15 og ha makt til å drive ut de onde ånder,
16 og han gav Simon navnet Peter,
17 og Jakob, Sebedeus' sønn, og Johannes, Jakobs bror, og han gav dem navnet Boanerges, det er tordensønner,
18 og Andreas og Filip og Bartolomeus og Matteus og Tomas og Jakob, Alfeus' sønn, og Taddeus og Simon Kananeus
19 og Judas Iskariot, han som forrådte ham.
20 Og de kom hjem, og folket kom igjen sammen, så de ikke engang kunne få seg mat.
21 Og da hans nærmeste fikk høre om det, gikk de hjemmefra for å få fatt på ham; for de sa: Han er fra seg selv.
22 Og de skriftlærde, som var kommet ned fra Jerusalem, sa: Han er besatt av Be'elsebul, og: Det er ved de onde ånders fyrste han driver de onde ånder ut.
23 Og han kalte dem til seg og sa til dem i lignelser: Hvordan kan Satan drive Satan ut?
24 Om et rike kommer i strid med seg selv, kan dette rike ikke bli stående,
25 og om et hus kommer i strid med seg selv, kan dette hus ikke bli stående.
26 Og dersom Satan setter seg opp mot seg selv og kommer i strid med seg selv, kan han ikke bli stående, men det er ute med ham.
27 Men ingen kan gå inn i den sterkes hus og røve hans gods uten at han først har bundet den sterke; da kan han plyndre hans hus.
28 Sannelig sier jeg dere: Alle synder skal bli menneskenes barn tilgitt, og alle bespottelser som de taler;
29 men den som taler bespottelig mot den Hellige Ånd, han får i all evighet ikke tilgivelse, men er skyldig i en evig synd -
30 det var fordi de sa: Han er besatt av en uren ånd.
31 Så kom hans mor og hans brødre, og de sto utenfor og sendte bud til ham og bad ham komme ut.
32 Og folket satt omkring ham, og de sa til ham: Se, din mor og dine brødre er utenfor og spør etter deg.
33 Og han svarte dem og sa: Hvem er min mor og mine brødre?
34 Og han så på dem som satt omkring ham, og sa: Se, det er min mor og mine brødre!
35 Den som gjør Guds vilje, han er min bror og søster og mor.
