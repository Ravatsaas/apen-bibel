## Kapittel 10

1 Og han sto opp derfra, og kom til Judeas landemerker og landet på andre siden av Jordan, og folket kom igjen sammen til ham, og han lærte dem igjen, som han pleide.
2 Og fariseerne kom til ham og spurte for å friste ham: Har en mann lov til å skille seg fra sin hustru?
3 Han svarte og sa til dem: Hva har Moses foreskrevet dere?
4 De sa: Moses har gitt lov til å skrive et skilsmissebrev og skille seg fra henne.
5 Men Jesus sa til dem: For deres hårde hjertes skyld har han skrevet dere dette bud.
6 Men fra skapningens begynnelse skapte Gud dem til mann og kvinne.
7 Derfor skal mannen forlate sin far og mor og holde seg til sin hustru,
8 og de to skal være ett kjød. Så er de da ikke lenger to, men ett kjød.
9 Derfor, det som Gud har sammenføyet, det skal et menneske ikke adskille.
10 Og da de var kommet inn i huset, spurte disiplene ham igjen om dette.
11 Og han sa til dem: Den som skiller seg fra sin hustru og gifter seg med en annen, han gjør seg skyldig i hor mot henne,
12 og dersom hustruen skiller seg fra sin mann og gifter seg med en annen, driver hun hor.
13 Og de bar små barn til ham, for at han skulle røre ved dem; men disiplene truet dem som bar dem.
14 Men da Jesus så det, ble han vred og sa til dem: La de små barn komme til meg, hindre dem ikke! for Guds rike hører sådanne til.
15 Sannelig sier jeg dere: Den som ikke tar imot Guds rike som et lite barn, han skal ingenlunde komme inn i det.
16 Og han tok dem i favn og la sine hender på dem og velsignet dem.
17 Og da han gikk ut på veien, kom en løpende og falt på kne for ham og spurte ham: Gode mester! hva skal jeg gjøre for å arve evig liv?
18 Men Jesus sa til ham: Hvorfor kaller du meg god? Ingen er god uten én, det er Gud.
19 Budene kjenner du: Du skal ikke drive hor, du skal ikke slå ihjel, du skal ikke stjele, du skal ikke si falskt vitnesbyrd, du skal ikke frata noen hva hans er, hedre din far og din mor.
20 Men han sa til ham: Mester! alt dette har jeg holdt fra min ungdom av.
21 Da så Jesus på ham og fikk ham kjær og sa til ham: Ett fattes deg; gå bort, selg alt det du har, og gi det til de fattige, så skal du få en skatt i himmelen; kom så og følg meg!
22 Men han ble ille til mote over den tale og gikk bedrøvet bort; for han var meget rik.
23 Og Jesus så seg om og sa til sine disipler: Hvor vanskelig det vil være for de rike å komme inn i Guds rike!
24 Disiplene ble forferdet over hans ord. Da tok Jesus igjen til orde og sa til dem: Barn! hvor vanskelig det er for dem som setter sin lit til sin rikdom, å komme inn i Guds rike!
25 Det er lettere for en kamel å gå gjennom et nåleøye enn for en rik å gå inn i Guds rike.
26 Da ble de ytterlig forferdet og sa til hverandre: Hvem kan da bli frelst?
27 Jesus så på dem og sa: For mennesker er det umulig, men ikke for Gud; for alt er mulig for Gud.
28 Peter tok til orde og sa til ham: Se, vi har forlatt alt og fulgt deg.
29 Jesus svarte og sa: Sannelig sier jeg dere: Det er ingen som har forlatt hus eller brødre eller søstre eller mor eller far eller barn eller akrer for min skyld og for evangeliets skyld,
30 uten at han skal få hundrefold igjen, nå her i tiden hus og brødre og søstre og mødre og barn og akrer under forfølgelser, og i den kommende verden evig liv.
31 Men mange som er de første, skal bli de siste, og de siste de første.
32 Men de var på veien opp til Jerusalem, og Jesus gikk foran dem, og de var forferdet, og de som fulgte med, fryktet. Og han tok igjen de tolv til seg og begynte å si dem hvordan det skulle gå ham:
33 Se, vi går opp til Jerusalem, og Menneskesønnen skal overgis til yppersteprestene og de skriftlærde, og de skal dømme ham til døden og overgi ham til hedningene,
34 og de skal spotte ham og spytte på ham og hudstryke ham og slå ham ihjel, og tre dager etter skal han oppstå.
35 Da gikk Jakob og Johannes, Sebedeus' sønner, til ham og sa: Mester, vi vil gjerne at du skal gjøre for oss det vi ber deg om.
36 Han sa til dem: Hva vil dere da at jeg skal gjøre for dere?
37 De sa til ham: Gi oss at den ene av oss må sitte ved din høyre og den andre ved din venstre side i din herlighet!
38 Men Jesus sa til dem: Dere vet ikke hva det er dere ber om. Kan dere drikke den kalk jeg drikker, eller døpes med den dåp jeg døpes med?
39 De sa til ham: Det kan vi. Men Jesus sa til dem: Den kalk jeg drikker, skal dere drikke, og den dåp jeg døpes med, skal dere døpes med;
40 men å sitte ved min høyre eller ved min venstre side, det tilkommer det ikke meg å gi noen, men det gis dem som det er beredt.
41 Og da de ti hørte dette, begynte de å harmes på Jakob og Johannes.
42 Da kalte Jesus dem til seg og sa: Dere vet at de som gjelder for å være fyrster, hersker over sine folk, og deres stormenn bruker makt over dem.
43 Men så er det ikke blant dere; den som vil bli stor blant dere, han skal være deres tjener,
44 og den som vil bli den første blant dere, han skal være alles slave;
45 for Menneskesønnen er heller ikke kommet for å la seg tjene, men for selv å tjene og gi sitt liv til en løsepenge for mange.
46 Og de kom til Jeriko; og da han gikk ut fra Jeriko med sine disipler og meget folk, satt Timeus' sønn, Bartimeus, en blind tigger, ved veien,
47 og da han hørte at det var Jesus fra Nasaret, begynte han å rope: Jesus, du Davids sønn! miskunn deg over meg!
48 Og mange truet ham at han skulle tie; men han ropte enda meget mere: Du Davids sønn! miskunn deg over meg!
49 Og Jesus sto stille og sa: Kall ham hit! Og de kalte på den blinde og sa til ham: Vær frimodig, stå opp! han kaller på deg.
50 Og han kastet sin kappe av seg og sprang opp og kom til Jesus.
51 Og Jesus tok til orde og sa til ham: Hva vil du jeg skal gjøre for deg? Den blinde sa til ham: Rabbuni! at jeg må få mitt syn igjen!
52 Da sa Jesus til ham: Gå bort! din tro har frelst deg. Og straks fikk han sitt syn igjen og fulgte ham på veien.
