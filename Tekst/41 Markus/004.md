## Kapittel 4

1 Og han begynte igjen å lære ved sjøen, og meget folk samlet seg om ham, så han gikk ut i en båt og satt i den ute på sjøen, og alt folket var på land ved sjøen.
2 Og han lærte dem meget i lignelser, og sa til dem idet han lærte:
3 Hør! Se, en såmann gikk ut for å så,
4 og det skjedde da han sådde, da falt noe ved veien; og fuglene kom og spiste det opp.
5 Og noe falt på stengrunn, hvor det ikke hadde meget jord; og det kom snart opp, fordi det ikke hadde dyp jord,
6 og da solen gikk opp, ble det avsvidd, og da det ikke hadde rot, visnet det.
7 Og noe falt blant torner; og tornene skjøt opp og kvalte det, og det bar ikke frukt.
8 Og noe falt i god jord; og det bar frukt som vokste og ble stor, og det bar inntil tretti fold og seksti fold og hundre fold.
9 Og han sa til dem: Den som har ører å høre med, han høre!
10 Og da han var blitt alene, spurte de tolv og de andre som var med ham, om lignelsene.
11 Og han sa til dem: Dere er Guds rikes hemmelighet gitt, men til hine som er utenfor, sies det alt sammen i lignelser,
12 for at de skal se og se og ikke skjelne, og høre og høre og ikke forstå, for at de ikke skal omvende seg og få forlatelse.
13 Og han sa til dem: Forstår dere ikke denne lignelse? Hvordan skal dere da skjønne alle lignelsene?
14 Såmannen sår ordet.
15 Men de ved veien er de som ordet blir sådd i, og når de har hørt det, kommer straks Satan og tar bort ordet som er sådd i dem.
16 Og på samme måte de som såes på stengrunn; det er de som straks tar imot ordet med glede når de får høre det,
17 og de har ikke rot i seg, men holder bare ut til en tid; blir det så trengsel eller forfølgelse for ordets skyld, da tar de straks anstøt.
18 Og andre igjen er de som såes blant torner; det er de som hører ordet,
19 og verdens bekymringer og rikdommens forførelse og attrå etter de andre ting kommer inn og kveler ordet, og det blir uten frukt.
20 Og dette er de som er sådd i den gode jord: de som hører ordet og tar imot det og bærer frukt, tretti fold og seksti fold og hundre fold.
21 Og han sa til dem: Kommer vel lyset inn for å settes under en skjeppe eller under en seng? Kommer det ikke for å settes i staken?
22 For intet er skjult uten at det skal åpenbares, heller ikke blir noe dulgt uten for å komme for dagen.
23 Om noen har ører å høre med, han høre!
24 Og han sa til dem: Akt på hva dere hører! Med det samme mål som dere måler med, skal dere måles igjen, og enn mere skal gis dere.
25 For den som har, ham skal gis, og den som ikke har, fra ham skal endog tas det han har.
26 Og han sa: Med Guds rike er det slik som når et menneske kaster sæden i jorden
27 og sover og står opp, natt og dag, og sæden spirer fram og blir høy, uten at han selv vet av det.
28 Av seg selv bærer jorden grøde: først strå, så aks, så fullt korn i akset.
29 Men når grøden er moden, sender han straks sigden ut, fordi høsten er forhånden.
30 Og han sa: Hva skal vi ligne Guds rike med, eller hva lignelse skal vi bruke om det?
31 Det er slik som sennepskornet, som er mindre enn alt annet frø på jorden når det såes i jorden;
32 og når det er sådd, vokser det opp og blir større enn alle maturter og skyter store greiner, så at himmelens fugler kan bygge rede under dets skygge.
33 Og i mange sådanne lignelser talte han ordet til dem, så meget som de kunne høre,
34 og uten lignelse talte han ikke til dem; men i enerom utla han alt sammen for sine disipler.
35 Og samme dag, da det var blitt kveld, sa han til dem: La oss fare over til andre siden av!
36 Og de lot folket fare, og tok ham med seg i båten som han var; men også andre båter var i følge med ham.
37 Og det kom en sterk stormvind, og bølgene slo inn i båten, så at den holdt på å fylles.
38 Og han lå og sov bak i båten på en hodepute; og de vekket ham og sa til ham: Mester! bryr du deg ikke om at vi går under?
39 Og han sto opp og truet vinden, og til sjøen sa han: Ti, vær stille! Og vinden la seg, og det ble blikkstille.
40 Og han sa til dem: Hvorfor er dere så redde? Hvordan kan dere være så vantro?
41 Og de ble storlig forferdet, og sa til hverandre: Hva er dette for en, som både vinden og sjøen er lydige?
