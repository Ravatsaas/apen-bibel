## Kapittel 7

1 Og fariseerne og noen av de skriftlærde, som var kommet fra Jerusalem, samlet seg om ham.
2 Og de fikk se at noen av hans disipler spiste med vanhellige, det er uvaskede, hender;
3 fariseerne og alle jøder spiser ikke uten at de først omhyggelig har vasket hendene, for de holder fast ved de gamles vedtekt,
4 og når de kommer fra torvet, spiser de ikke før de har vasket seg, og det er meget annet som de har vedtatt å holde: vaskninger av beger og krus og kobberkar og benker.
5 Og fariseerne og de skriftlærde spurte ham: Hvorfor følger ikke dine disipler de gamles vedtekt, men spiser med vanhellige hender?
6 Men han sa til dem: Rett spådde Jesaja om dere, dere hyklere, slik som skrevet er: Dette folk ærer meg med leppene, men deres hjerte er langt borte fra meg;
7 men de dyrker meg forgjeves, idet de lærer lærdommer som er menneskebud.
8 Dere forlater Guds bud og holder fast ved menneskers vedtekt.
9 Og han sa til dem: Det er riktig vakkert at dere gjør Guds bud til intet for å holde deres vedtekt.
10 For Moses har sagt: Hedre din far og din mor, og: Den som forbanner far eller mor, skal dø;
11 men dere sier: Om et menneske sier til far eller mor: Det du skulle ha hatt til hjelp av meg, det skal være en korban, det er en gave til templet,
12 så lar dere ham ikke lenger få lov til å gjøre noe for far eller mor,
13 og slik gjør dere Guds ord til intet ved deres vedtekt, som dere har pålagt menneskene. Og meget av samme slag gjør dere.
14 Og han kalte igjen folket til seg og sa til dem: Hør på meg alle, og forstå hva jeg sier!
15 Det er intet utenfor mennesket som kan gjøre ham uren når det kommer inn i ham; men det som går ut av mennesket, det er det som gjør mennesket urent.
16 Om noen har ører å høre med, han høre!
17 Og da han var kommet inn i et hus, bort fra folket, spurte hans disipler ham om denne lignelse.
18 Og han sa til dem: Er da også dere så uforstandige? Skjønner dere ikke at intet som kommer inn i mennesket utenfra, kan gjøre ham uren?
19 Det kommer jo ikke inn i hans hjerte, mere bare i hans buk, og går ut den naturlige vei, hvorved all mat blir renset.
20 Men han sa: Det som går ut av mennesket, det er det som gjør mennesket urent.
21 For innenfra, fra menneskenes hjerte, kommer de onde tanker: utukt, tyveri, mord,
22 hor, havesyke, ondskap, svik, skamløshet, ondt øye, bespottelse, overmot, uforstand.
23 Alle disse onde ting kommer ut innenfra og gjør mennesket urent.
24 Og han sto opp og gikk bort derfra til Tyrus' og Sidons landemerker. Og han gikk inn i et hus, og ville ikke at noen skulle få vite det, og det kunne dog ikke holdes skjult;
25 men en kvinne hvis datter hadde en uren ånd, hadde fått høre om ham, og kom straks og falt ned for hans føtter.
26 Men kvinnen var en hedensk kvinne, syrofønikisk av slekt; og hun ba ham at han ville drive den onde ånd ut av hennes datter.
27 Og han sa til henne: La først barna bli mette! for det er ikke vakkert å ta brødet fra barna og kaste det for de små hunder.
28 Men hun svarte ham: Det er sant, Herre! de små hunder spiser jo under bordet av barnas smuler.
29 Og han sa til henne: For dette ords skyld sier jeg deg: Gå bort! Den onde ånd er faret ut av din datter.
30 Og hun gikk bort til sitt hus og fant at barnet lå på sengen, og at den onde ånd var faret ut.
31 Og da han gikk ut igjen fra Tyrus' landemerker, kom han gjennom Sidon til den Galileiske Sjø, midt igjennom Dekapolis-landet.
32 Og de førte til ham en mann som var døv og hadde ondt for å tale, og de ba ham legge sin hånd på ham.
33 Og han tok ham avsides fra folket, og stakk sine fingrer i hans ører og spyttet og rørte ved hans tunge,
34 og så opp mot himmelen, sukket og sa til ham: Effata! det er: lat deg opp!
35 Og straks ble hans ører åpnet, og hans tunges bånd ble løst, og han talte rent.
36 Og han forbød dem å si det til noen; men jo mere han forbød dem det, dess mere kunngjorde de det.
37 Og de var overvettes forundret og sa: Han har gjort alle ting vel; både gjør han at de døve hører, og at de målløse taler.
