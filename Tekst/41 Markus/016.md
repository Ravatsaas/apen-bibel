## Kapittel 16

1 Og da sabbaten var til ende, kjøpte Maria Magdalena og Maria, Jakobs mor, og Salome velluktende urter for å gå og salve ham.
2 Og meget tidlig på den første dag i uken kom de til graven, da solen gikk opp.
3 Og de sa til hverandre: Hvem skal velte bort steinen fra døren til graven for oss?
4 Og da de så opp, ble de var at steinen var veltet bort; for den var meget stor.
5 Og da de kom inn i graven, så de en ung mann sitte på høyre side, kledd i en hvit, sid kjortel; og de ble forferdet.
6 Men han sier til dem: Forferdes ikke! Dere søker Jesus fra Nasaret, den korsfestede; han har stått opp, han er ikke her; se, der er stedet hvor de la ham.
7 Men gå bort og si til hans disipler og til Peter at han går i forveien for dere til Galilea; der skal dere se ham, som han har sagt dere.
8 Og de gikk ut og flyktet bort fra graven; for beven og forferdelse var kommet over dem; og de talte ikke et ord til noen; for de fryktet.
9 Men etter at han hadde stått opp tidlig den første dag i uken, åpenbarte han seg først for Maria Magdalena, som han hadde utdrevet syv onde ånder av.
10 Hun gikk bort og fortalte det til dem som hadde vært med ham og nå sørget og gråt;
11 og da disse hørte at han levde og var blitt sett av henne, trodde de det ikke.
12 Deretter åpenbarte han seg i en annen skikkelse for to av dem, mens de gikk ut på landet.
13 Også disse gikk bort og fortalte det til de andre; heller ikke dem trodde de.
14 Men til sist åpenbarte han seg for de elleve selv, mens de satt til bords, og han refset dem for deres vantro og hårde hjerte, fordi de ikke hadde trodd dem som hadde sett ham gjenopstått.
15 Og han sa til dem: Gå ut i all verden og forkynn evangeliet for all skapningen!
16 Den som tror og blir døpt, skal bli frelst; men den som ikke tror, skal bli fordømt.
17 Og disse tegn skal følge dem som tror: I mitt navn skal de drive ut onde ånder, de skal tale med tunger,
18 de skal ta slanger i hendene, og om de drikker noe giftig, skal det ikke skade dem; på syke skal de legge sine hender, og de skal bli helbredet.
19 Så ble den Herre Jesus, etter at han hadde talt til dem, opptatt til himmelen, og satte seg ved Guds høyre hånd.
20 Men de gikk ut og forkynte ordet allesteds, og Herren virket med og stadfestet ordet ved de tegn som fulgte med.
