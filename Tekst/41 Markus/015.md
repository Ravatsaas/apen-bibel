## Kapittel 15

1 Og straks om morgenen holdt ypperstepresten samråd med de eldste og de skriftlærde, hele rådet, og de bandt Jesus, og førte ham bort og overgav ham til Pilatus.
2 Og Pilatus spurte ham: Er du jødenes konge? Han svarte ham og sa: Du sier det.
3 Og yppersteprestene førte mange klagemål imot ham.
4 Da spurte Pilatus ham igjen: Svarer du ikke et ord? Se hvor svære klagemål de fører mot deg!
5 Men Jesus svarte ikke mere, så Pilatus undret seg.
6 Men på høytiden pleide han å gi dem en fange fri, hvem de bad om.
7 Nå var det en som hette Barabbas; han var kastet i fengsel sammen med noen opprørere som hadde gjort et mord under opprøret;
8 og folket kom opp og begynte å be Pilatus om det som han alltid pleide å gjøre.
9 Da svarte han dem og sa: Vil dere jeg skal gi dere jødenes konge fri?
10 For han visste at det var av avind yppersteprestene hadde overgitt ham til ham.
11 Men yppersteprestene egget folket opp til å be om at han heller skulle gi dem Barabbas fri.
12 Da svarte Pilatus igjen og sa til dem: Hva vil dere da jeg skal gjøre med ham som dere kaller jødenes konge?
13 De ropte igjen: Korsfest ham!
14 Pilatus sa til dem: Hva ondt har han da gjort? Men de ropte enda sterkere: Korsfest ham!
15 Da nå Pilatus ville gjøre folket til lags, gav han dem Barabbas fri og lot Jesus hudstryke og overgav ham til å korsfestes.
16 Og stridsmennene førte ham bort, inn i gården, det er borgen, og kalte hele vakten sammen,
17 og de klædde ham i en purpurkappe, og flettet en tornekrone og satte på ham,
18 og begynte å hilse ham: Vær hilset, du jødenes konge!
19 Og de slo ham i hodet med et rør og spyttet på ham og falt på kne og hyldet ham.
20 Og da de hadde spottet ham, tok de purpurkappen av ham og klædde ham i hans egne klær. Så førte de ham ut for å korsfeste ham.
21 Og det møtte dem en mann som kom ute fra landet, Simon fra Kyrene, far til Aleksander og Rufus; ham tvang de til å bære hans kors.
22 Og de førte ham til stedet Golgata, det er utlagt: Hodeskallestedet,
23 og de gav ham vin med myrra i; men han tok den ikke.
24 Og de korsfestet ham og delte hans klær imellem seg og kastet lodd om hva hver skulle få.
25 Det var den tredje time da de korsfestet ham.
26 Og innskriften med klagemålet imot ham lød: Jødenes konge.
27 Og sammen med ham korsfestet de to røvere, en på hans høyre og en på hans venstre side;
28 og Skriften ble oppfylt, som sier: Og han ble regnet blandt ugjerningsmenn.
29 Og de som gikk forbi, spottet ham, og rystet på hodet og sa: Tvi deg, du som bryter ned templet og bygger det opp igjen på tre dager!
30 frels deg selv og stig ned av korset!
31 Likeså spottet også yppersteprestene ham seg imellem sammen med de skriftlærde og sa: Andre har han frelst, seg selv kan han ikke frelse!
32 La nå Messias, Israels konge, stige ned av korset, så vi kan se det og tro! Også de som var korsfestet sammen med ham, hånte ham.
33 Og da den sjette time var kommet, ble det mørke over hele landet like til den niende time.
34 Og ved den niende time ropte Jesus med høy røst: Elo'i! Elo'i! lama sabaktani? det er utlagt: Min Gud! Min Gud! hvorfor har du forlatt meg?
35 Og da noen av dem som sto der, hørte det, sa de: Se, han roper på Elias!
36 Men en løp fram og fylte en svamp med eddik og stakk den på et rør og gav ham å drikke og sa: Vent, la oss se om Elias kommer for å ta ham ned!
37 Men Jesus ropte med høy røst og utåndet.
38 Og forhenget i templet revnet i to stykker fra øverst til nederst.
39 Men da høvedsmannen, som sto like imot ham, så at han utåndet med et slikt rop, sa han: Sannelig, denne mann var Guds Sønn!
40 Men der var også noen kvinner som så på i frastand; blandt dem var også Maria Magdalena og Maria, mor til Jakob den yngre og Joses, og Salome,
41 som hadde fulgt ham og tjent ham da han var i Galilea, og mange andre kvinner som hadde draget opp med ham til Jerusalem.
42 Og da det alt var blitt kveld - det var beredelses-dagen, det er dagen før sabbaten -
43 kom Josef av Arimatea, en høyt aktet rådsherre, som også ventet på Guds rike, og han vågde seg til å gå inn til Pilatus og be om Jesu legeme.
44 Men Pilatus undret seg om han alt skulle være død,
45 og han kalte høvedsmannen for seg og spurte ham om det var lenge siden han døde; og da han hadde fått det å vite av høvedsmannen, gav han liket til Josef.
46 Og Josef kjøpte fint linklæde og tok ham ned og svøpte ham i linklædet og la ham i en grav som var uthugget i klippen, og veltet en stein for døren til graven.
47 Men Maria Magdalena og Maria, mor til Joses, så hvor han ble lagt.
