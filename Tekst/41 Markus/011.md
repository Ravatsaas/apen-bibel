## Kapittel 11

1 Og da de kom nær til Jerusalem, til Betfage og Betania ved Oljeberget, sendte han to av sine disipler avsted og sa til dem:
2 Gå bort til den by som ligger rett for dere, og straks dere kommer inn i den, skal dere finne en fole bundet, som enda aldri noe menneske har sittet på; løs den, og før den hit!
3 Og dersom noen sier til dere: Hva er det dere gjør? da skal dere si: Herren har bruk for den, og han sender den straks tilbake igjen.
4 Og de gikk avsted, og fant folen bundet ved døren utenfor på gaten og løste den.
5 Og noen av dem som sto der, sa til dem: Hva er det dere gjør? løser dere folen?
6 Men de sa til dem så som Jesus hadde sagt; og de lot dem få den.
7 Og de førte folen til Jesus, og la sine klær på den; og han satte seg på den.
8 Og mange bredte sine klær på veien, andre løvkvister, som de hadde hugget på markene.
9 Og de som gikk foran, og de som fulgte etter, ropte: Hosianna! Velsignet være han som kommer i Herrens navn!
10 Velsignet være vår far Davids rike som kommer! Hosianna i det høyeste!
11 Og han gikk inn i Jerusalem i templet og så seg om overalt, og da det alt var sent på dagen, gikk han ut til Betania med de tolv.
12 Og den neste dag, da de gikk ut fra Betania, ble han hungrig.
13 Og da han så et fikentre langt borte, som hadde blad, gikk han dit, om han kanskje kunne finne noe på det, og da han kom bort til det, fant han ikke noe uten blad; for det var ikke fikentid.
14 Og han tok til orde og sa til det: Aldri i evighet skal noen mere ete frukt av deg! Og hans disipler hørte det.
15 Og de kom til Jerusalem; og han gikk inn i templet og begynte å drive ut dem som solgte og kjøpte i templet, og pengevekslernes bord og duekremmernes stoler veltet han,
16 og han tillot ikke at noen bar noe kar gjennom templet.
17 Og han lærte og sa til dem: Er det ikke skrevet: Mitt hus skal kalles et bedehus for alle folk? Men dere har gjort det til en røverhule.
18 Og yppersteprestene og de skriftlærde hørte det, og de søkte råd til å rydde ham av veien; for de fryktet for ham, fordi alt folket var slått av forundring over hans lære.
19 Og når det ble kveld, gikk han ut av byen.
20 Og da de gikk forbi tidlig om morgenen, så de at fikentreet var visnet fra roten av.
21 Og Peter kom det i hu og sa til ham: Rabbi! se, fikentreet som du forbannet, er visnet.
22 Og Jesus svarte og sa til dem: Ha tro til Gud!
23 Sannelig sier jeg dere at den som sier til dette fjell: Løft deg opp og kast deg i havet! og ikke tviler i sitt hjerte, men tror at det han sier skal skje, ham skal det vederfares.
24 Derfor sier jeg dere: Alt det dere ber om og begjærer, tro bare at dere har fått det, så skal det vederfares dere.
25 Og når dere står og beder, og dere har noe imot noen, da forlat ham det, for at også deres Fader i himmelen skal forlate dere deres overtredelser!
26 Men dersom dere ikke forlater, da skal heller ikke deres Fader i himmelen forlate deres overtredelser.
27 Og de kom igjen til Jerusalem. Og da han gikk omkring i templet, kom yppersteprestene og de skriftlærde og de eldste
28 og sa til ham: Med hva myndighet gjør du dette, og hvem har gitt deg denne myndighet til å gjøre det?
29 Men Jesus sa til dem: Jeg vil spørre dere om én ting; svar meg, så skal jeg si dere med hva myndighet jeg gjør dette.
30 Johannes' dåp, var den fra himmelen eller fra mennesker? Svar meg!
31 De tenkte da ved seg selv og sa: Sier vi: Fra himmelen, da sier han: Hvorfor trodde dere ham da ikke?
32 Eller skal vi si: Fra mennesker? De fryktet for folket; for alle mente om Johannes at han i sannhet var en profet.
33 De svarte da Jesus: Vi vet det ikke. Da svarte Jesus og sa til dem: Så sier heller ikke jeg dere med hva myndighet jeg gjør dette.
