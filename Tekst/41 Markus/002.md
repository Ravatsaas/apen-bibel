## Kapittel 2

1 Og noen dager deretter gikk han igjen inn i Kapernaum, og det spurtes at han var hjemme.
2 Og mange samlet seg, så de ikke lenger fikk rom, ikke engang ved døren, og han talte ordet til dem.
3 Og de kom til ham med en verkbrudden, som ble båret av fire mann;
4 og da de ikke kunne komme fram til ham for folketrengselen, tok de taket av der hvor han var, og brøt hull og firte ned sengen som den verkbrudne lå på.
5 Og da Jesus så deres tro, sa han til den verkbrudne: Sønn! dine synder er deg tilgitt.
6 Men noen skriftlærde satt der og tenkte i sine hjerter:
7 Hvorfor taler denne mann så? Han spotter Gud; hvem kan tilgi synder uten en, det er Gud?
8 Og Jesus kjente straks i sin ånd at de tenkte så ved seg selv, og han sa til dem: Hvorfor tenker dere slikt i deres hjerter?
9 Hva er lettest, enten å si til den verkbrudne: Dine synder er deg tilgitt, eller å si: Stå opp og ta din seng og gå?
10 Men for at dere skal vite at Menneskesønnen har makt på jorden til å tilgi synder - så sier han til den verkbrudne:
11 Jeg sier deg: Stå opp og ta din seng og gå hjem til ditt hus!
12 Og han sto opp og tok straks sin seng og gikk ut for alles øyne, så alle ble ute av seg selv av forundring og priste Gud og sa: Slikt har vi aldri sett.
13 Og han gikk igjen ut til sjøen, og alt folket kom til ham, og han lærte dem.
14 Og da han gikk videre, så han Levi, Alfeus' sønn, sitte på tollboden, og han sa til ham: Følg meg! Og han sto opp og fulgte ham.
15 Og det skjedde at han satt til bords i hans hus; og mange toldere og syndere satt til bords med Jesus og hans disipler; for det var mange av dem, og de fulgte ham.
16 Og da de skriftlærde og fariseerne så at han spiste sammen med toldere og syndere, sa de til hans disipler: Han spiser og drikker med toldere og syndere!
17 Og da Jesus hørte det, sa han til dem: De friske trenger ikke til lege, men de som har ondt; jeg er ikke kommet for å kalle rettferdige, men for å kalle syndere.
18 Og Johannes' og fariseernes disipler holdt faste, og de kom og sa til ham: Hvorfor faster Johannes' disipler og fariseernes disipler, men dine disipler faster ikke?
19 Og Jesus sa til dem: Kan vel brudesvennene faste så lenge brudgommen er hos dem? Så lenge de har brudgommen hos seg, kan de ikke faste.
20 Men de dager skal komme da brudgommen blir tatt fra dem, og da skal de faste, på den dag.
21 Ingen syr en lapp av ukrympet tøy på et gammelt klesplagg, ellers river den nye lapp et stykke med seg av det gamle, og riften blir verre.
22 Og ingen fyller ny vin i gamle skinnsekker; ellers vil vinen sprenge sekkene og vinen spilles og sekkene ødelegges; men ny vin i nye skinnsekker!
23 Og det skjedde at han gikk igjennem en aker på sabbaten, og hans disipler begynte å plukke aks mens de gikk der.
24 Og fariseerne sa til ham: Se, hvorfor gjør de på sabbaten det som ikke er tillatt?
25 Og han sa til dem: Har dere aldri lest hva David gjorde da han var i nød og sultet, han selv og de som var med ham,
26 hvordan han gikk inn i Guds hus, da Abjatar var yppersteprest, og spiste skuebrødene, som ingen har lov til å spise uten prestene, og gav også dem som var med ham?
27 Og han sa til dem: Sabbaten ble til for menneskets skyld, og ikke mennesket for sabbatens skyld.
28 Så er da Menneskesønnen herre også over sabbaten.
