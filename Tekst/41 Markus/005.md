## Kapittel 5

1 Og de kom over på andre siden av sjøen, til gerasenernes bygd.
2 Og da han var gått ut av båten, kom det straks mot ham ut av gravene en mann som var besatt av en uren ånd.
3 Han hadde sitt tilhold der i gravene, og de kunne ikke lenger binde ham, ikke engang med lenker;
4 for han hadde ofte vært bundet med fot-jern og lenker, og lenkene hadde han revet av seg, og fot-jernene hadde han sønderslitt, og ingen kunne rå med ham,
5 og han var alltid, natt og dag, i gravene og på fjellene og skrek og slo seg selv med steiner.
6 Og da han så Jesus langt borte, løp han til og falt ned for ham,
7 og ropte med høy røst: Hva har jeg med deg å gjøre, Jesus, du den høyeste Guds Sønn? Jeg besverger deg ved Gud at du ikke må pine meg!
8 For han sa til ham: Far ut av mannen, du urene ånd!
9 Og han spurte ham: Hva er ditt navn? Og han sa til ham: Legion er mitt navn; for vi er mange.
10 Og han bad ham meget at han ikke måtte drive dem ut av bygden.
11 Men det gikk en stor svineflokk og beitet der ved fjellet,
12 Og de bad ham: Send oss inn i svinene, så vi kan fare i dem!
13 Og han gav dem lov til det. Og de urene ånder fór ut og fór i svinene; og flokken styrtet seg ut over stupet ned i sjøen, omkring to tusen i tallet, og druknet i sjøen.
14 Og de som gjætte dem, tok flukten, og fortalte det i byen og i bygden. Og folk kom ut for å se hva som hadde hendt.
15 Og de kom til Jesus og så den besatte sitte påkledd og ved sans og samling, han som hadde vært besatt av legionen, og de ble forferdet.
16 Og de som hadde sett det, fortalte dem hvordan det var gått med den besatte, og om svinene.
17 Og de begynte å be ham at han ville dra bort fra deres landemerker.
18 Og da han gikk i båten, bad den besatte om å få være med ham.
19 Og han gav ham ikke lov, men sa til ham: Gå hjem til dine og fortell dem hvor store ting Herren har gjort imot deg, og at han har miskunnet seg over deg!
20 Og han gikk bort og begynte å kunngjøre i Dekapolis hvor store ting Jesus hadde gjort imot ham; og alle undret seg.
21 Og da Jesus var faret over med båten til andre siden av igjen, samlet meget folk seg om ham; og han var ved sjøen.
22 Og det kom en av synagoge-forstanderne ved navn Jairus; og da han så ham, falt han ned for hans føtter,
23 og han bad ham meget og sa: Min datter ligger på det siste; kom og legg dine hender på henne, så hun må bli frelst og leve!
24 Og han gikk bort med ham, og meget folk fulgte ham, og de trengte ham.
25 Og der var en kvinne som hadde hatt blodsott i tolv år;
26 og hun hadde lidt meget av mange leger og satt til alt det hun eide, og hadde ikke hatt noen hjelp av det, men var heller blitt verre;
27 da hun hadde hørt ryktet om Jesus, kom hun midt iblant folket bakfra, og rørte ved kappen hans.
28 For hun sa: Kan jeg få røre, om det så bare er ved hans klær, så blir jeg helbredet.
29 Og straks uttørkedes hennes blods kilde, og hun kjente i sitt legeme at hun var helbredet for sin plage.
30 Og Jesus kjente straks hos seg selv den kraft som gikk ut fra ham, og han vendte seg om i hopen og sa: Hvem var det som rørte ved mine klær?
31 Og hans disipler sa til ham: Du ser at folket trenger deg på alle kanter, og du sier: Hvem var det som rørte ved meg?
32 Og han så seg om for å få øye på henne som hadde gjort dette.
33 Men kvinnen kom redd og skjelvende, for hun visste hva som var skjedd med henne, og hun falt ned for ham og sa ham hele sannheten.
34 Da sa han til henne: Datter! din tro har frelst deg; gå bort i fred, og vær helbredet for din plage!
35 Mens han enda talte, kom det folk fra synagoge-forstanderen og sa: Din datter er død; hvorfor umaker du mesteren lenger?
36 Men Jesus hørte det ord som ble sagt, og sa til synagoge-forstanderen: Frykt ikke, bare tro!
37 Og han lot ingen følge med seg uten Peter og Jakob og Johannes, Jakobs bror.
38 Og de kom til synagoge-forstanderens hus, og han så en larmende hop og folk i stor gråt og jammer,
39 og han gikk inn og sa til dem: Hvorfor larmer og gråter dere? Barnet er ikke død; hun sover.
40 Og de lo ham ut. Men han driver alle ut, og tar med seg barnets far og mor og dem som var med ham, og går inn der hvor barnet var.
41 Og han tar barnet ved hånden og sier til henne: Talita kumi; det er utlagt: Pike! jeg sier deg: Stå opp!
42 Og straks sto piken opp og gikk omkring; for hun var tolv år gammel. Og de ble storlig forferdet.
43 Og han befalte dem strengt at ikke noen skulle få dette å vite; og han sa at de skulle gi henne noe å spise.
