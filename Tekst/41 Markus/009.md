## Kapittel 9

1 Og han sa til dem: Sannelig sier jeg dere: Noen av dem som her står, skal ikke smake døden før de ser at Guds rike er kommet med kraft.
2 Og seks dager deretter tok Jesus med seg Peter og Jakob og Johannes og førte dem avsides opp på et høyt fjell for seg selv alene. Og han ble forklaret for deres øyne,
3 og hans klær ble skinnende, aldeles hvite, så ingen bleker på jorden kan gjøre klær så hvite.
4 Og Elias viste seg for dem sammen med Moses, og de talte med Jesus.
5 Og Peter tok til orde og sa til Jesus: Rabbi! det er godt at vi er her; la oss gjøre tre boliger, en til deg, og en til Moses, og en til Elias!
6 Han visste ikke hva han skulle si; for de ble meget forferdet.
7 Og en sky kom og overskygget dem, og det kom en røst ut av skyen: Dette er min Sønn, den elskede; hør ham!
8 Og med ett, da de så seg om, så de ikke lenger noen hos seg uten Jesus alene.
9 Og da de gikk ned av fjellet, befalte han dem at de ikke skulle fortelle noen hva de hadde sett, før Menneskesønnen hadde stått opp fra de døde.
10 Og de holdt fast ved det ord, og de talte seg imellom om hva det er å stå opp fra de døde.
11 Og de spurte ham og sa: De skriftlærde sier jo at Elias først må komme?
12 Han sa til dem: Elias kommer først og setter alt i rette skikk, og hva står det skrevet om Menneskesønnen? At han skal lide meget og bli foraktet.
13 Men jeg sier dere at Elias er kommet, og de gjorde med ham alt det de ville, som skrevet er om ham.
14 Og da de kom til disiplene, så de meget folk om dem, og noen skriftlærde som trettet med dem.
15 Og straks alt folket så ham, ble de forferdet, og løp til og hilste ham.
16 Og han spurte dem: Hva er det dere tretter med dem om?
17 Og en blant folket svarte: Mester! jeg har ført til deg min sønn, som er besatt av en målløs ånd;
18 og når den griper ham, sliter den i ham, og han fråder og skjærer tenner og visner bort; og jeg ba dine disipler drive den ut, og de var ikke i stand til det.
19 Men han svarte dem og sa: Du vantro slekt! hvor lenge skal jeg være hos dere? hvor lenge skal jeg tåle dere?
20 Før ham hit til meg! Og de førte gutten til ham, og da han så ham, rev og slet ånden straks i ham, og han falt på jorden, veltet seg og frådet.
21 Og Jesus spurte hans far: Hvor lang tid har han hatt det slik? Han sa: Fra barndommen av;
22 og ofte har den kastet ham både i ild og i vann for å gjøre ende på ham; men om du formår noe, så ha medynk med oss og hjelp oss!
23 Men Jesus sa til ham: Om jeg formår? - Alt er mulig for den som tror.
24 Straks ropte barnets far: Jeg tror; hjelp min vantro!
25 Men da Jesus så at folket løp til, truet han den urene ånd og sa til den: Du målløse og døve ånd! jeg befaler deg: Far ut av ham, og far aldri mere inn i ham!
26 Da skrek den og slet hårdt i ham, og fór ut av ham. Og han ble som død, så de fleste sa: Han er død.
27 Men Jesus tok ham ved hånden og reiste ham opp; og han sto opp.
28 Og da han var kommet inn i et hus, spurte hans disipler ham i enerom: Hvorfor kunne ikke vi drive den ut?
29 Og han sa til dem: Dette slag kan ikke drives ut uten ved bønn og faste.
30 Og da de gikk derfra, dro de gjennom Galilea, og han ville ikke at noen skulle få vite om det;
31 for han lærte sine disipler og sa til dem: Menneskesønnen skal overgis i menneskenes hender, og de skal drepe ham, og når han er drept skal han stå opp igjen tre dager etter.
32 Men de skjønte ikke dette ord, og de fryktet for å spørre ham.
33 Og de kom til Kapernaum, og da han var kommet inn i huset, spurte han dem: Hva var det dere talte om på veien?
34 Men de tidde; for de hadde talt med hverandre på veien om hvem som var den største.
35 Og han satte seg og kalte på de tolv og sa til dem: Om noen vil være den første, han skal være den siste av alle, og alles tjener.
36 Og han tok et lite barn og stilte det midt iblant dem, og tok det i favn og sa til dem:
37 Den som tar imot et slikt lite barn for mitt navns skyld, han tar imot meg, og den som tar imot meg, han tar ikke imot meg, men imot ham som sendte meg.
38 Johannes sa til ham: Mester! vi så en som ikke er i følge med oss, drive ut onde ånder i ditt navn, og vi forbød ham det, fordi han ikke var i følge med oss.
39 Men Jesus sa: Forbyd ham det ikke! for ingen som gjør en kraftig gjerning i mitt navn, vil snart etter kunne tale ille om meg.
40 For den som ikke er imot oss, er med oss.
41 For den som gir dere et beger vann å drikke i mitt navn, fordi dere hører Kristus til, sannelig sier jeg dere: han skal ikke miste sin lønn.
42 Og den som forfører én av disse små som tror på meg, for ham var det bedre om det var hengt en kvernsten om hans hals, og han var kastet i havet.
43 Og om din hånd frister deg, da hugg den av! det er bedre at du går vanfør inn til livet enn at du har dine to hender og kommer i helvete i den uslukkelige ild,
44 hvor deres orm ikke dør, og ilden ikke slukkes.
45 Og om din fot frister deg, da hugg den av! det er bedre at du går halt inn til livet enn at du har dine to føtter og kastes i helvete,
46 hvor deres orm ikke dør, og ilden ikke slukkes.
47 Og om ditt øye frister deg, da riv det ut! det er bedre at du går énøyet inn i Guds rike enn at du har to øyne og kastes i helvete,
48 hvor deres orm ikke dør, og ilden ikke slukkes.
49 For enhver skal saltes med ild, og ethvert offer skal saltes med salt.
50 Salt er en god ting; men når saltet mister sin kraft, hva vil dere da salte det med? Ha salt i dere selv, og hold fred med hverandre!
