## Kapittel 9

1 På den fire og tyvende dag i samme måned samlet Israels barn seg og holdt faste, kledd i sekk og med jord strødd på sine hoder.
2 Og Israels ætt skilte seg fra alle fremmede og sto så fram og bekjente sine synder og sine fedres misgjerninger.
3 Så ble de stående på sin plass mens det ble lest opp for dem av Herrens, deres Guds lovbok en fjerdedel av dagen, og en annen fjerdedel av dagen avla de bekjennelse og tilbad Herren sin Gud.
4 Josva og Bani, Kadmiel, Sebanja, Bunni, Serebja, Bani og Kenani trådte opp på levittenes forhøyning, og de ropte med høy røst til Herren sin Gud.
5 Og levittene Josva og Kadmiel, Bani, Hasabneja, Serebja, Hodia, Sebanja og Petahja sa: Stå opp og lov Herren deres Gud fra evighet til evighet! Ja, lovet være ditt herlige navn, som er opphøyet over all lov og pris!
6 Du alene er Herren, du har gjort himlene, himlenes himler og all deres hær, jorden og alt som er på den, havene og alt som er i dem, og du holder det alt sammen i live, og himmelens hær tilbeder deg.
7 Det var du, Herre Gud, som utvalgte Abram og førte ham ut fra kaldeernes Ur og gav ham navnet Abraham.
8 Og du fant hans hjerte trofast mot deg, og du gjorde den pakt med ham at du ville gi hans ætt kana'anittenes, hetittenes, amorittenes og ferisittenes og jebusittenes og girgasittenes land; og du holdt ditt ord, for du er rettferdig.
9 Du så våre fedres nød i Egypt, og du hørte deres rop ved det Røde Hav,
10 og du gjorde tegn og undergjerninger med Farao og alle hans tjenere og alt folket i hans land; for du visste at de hadde faret overmodig fram mot dem, og du vant deg et stort navn, som det kan sees på denne dag.
11 Du kløvde havet for dem, og de gikk midt igjennem havet på det tørre; du kastet deres forfølgere i dypet, så de sank som stein i de veldige vann.
12 Du ledet dem i en skystøtte om dagen og i en ildstøtte om natten for å Iyse for dem på den vei de skulle gå.
13 Du steg ned på Sinai berg og talte med dem fra himmelen; du gav dem rette befalinger og trygge lover, gode forskrifter og bud.
14 Du kunngjorde dem din hellige sabbat; du gav dem bud og forskrifter og lover gjennom din tjener Moses.
15 Du gav dem brød fra himmelen når de hungret, og lot vann komme fram av klippen for dem når de tørstet, og du befalte dem å dra inn og ta det land i eie som du med oppløftet hånd hadde svoret at du ville gi dem.
16 Men de, våre fedre, var overmodige og hårdnakkede og hørte ikke på dine bud.
17 De ville ikke høre og kom ikke i hu de undergjerninger du hadde gjort for dem, men var hårdnakkede og valgte seg en høvding og ville i sin gjenstridighet vende tilbake til slaveriet sitt; men du er en Gud som tilgir, nådig og barmhjertig, langmodig og rik på miskunnhet, og du forlot dem ikke.
18 Ja, de støpte seg endog en kalv og sa: Dette er din Gud, som førte deg opp fra Egypt. Og de gjorde seg skyldige i store bespottelser.
19 Men du - i din store barmhjertighet forlot du dem ikke i ørkenen; skystøtten vek ikke fra dem om dagen, men ledet dem på veien, ei heller vek ildstøtten fra dem om natten, men lyste for dem på den vei de skulle gå.
20 Du gav dem din gode Ånd til å lære dem; du nektet ikke deres munn din manna, og du gav dem vann når de tørstet.
21 I førti år forsørget du dem i ørkenen, de manglet intet; deres klær ble ikke utslitt, og deres føtter ble ikke hovne.
22 Du gav dem riker og folk, som du skiftet ut til dem på alle kanter; de tok i eie det land som tilhørte Sihon, kongen i Hesbon, og det land som tilhørte Og, kongen i Basan.
23 Du gjorde deres barn tallrike som himmelens stjerner og førte dem inn i det land som du hadde lovt deres fedre at de skulle komme inn i og ta i eie.
24 Så kom da deres barn og tok landet i eie, og du ydmyket landets innbyggere, kana'anittene, for dem og gav dem i deres hånd, både kongene og folkene der i landet, så de kunne gjøre med dem som de ville.
25 De inntok faste byer og vant seg fruktbar jord og tok huser til eie som var fulle av alle gode ting, og uthugne brønner, vingårder og oljetrær og frukttrær i mengde; og de spiste og ble mette og fete og gjorde seg til gode ved din store godhet.
26 Men de ble gjenstridige og satte seg opp imot deg og kastet din lov bak sin rygg; de drepte dine profeter, som vidnet for dem og ville føre dem tilbake til deg; og de gjorde seg skyldige i store bespottelser.
27 Da gav du dem i deres fienders hånd, og de plaget dem; men når de i sin nød ropte til deg, hørte du det fra himmelen, og i din store barmhjertighet gav du dem frelsere, som utfridde dem av deres fienders hånd.
28 Men når de så kom til ro, gjorde de igjen det som var ondt i dine øyne, og du overlot dem i deres fienders hånd, så de hersket over dem; men når de så ropte til deg igjen, hørte du det fra himmelen og utfridde dem i din barmhjertighet gang på gang.
29 Du vidnet for dem og ville omvende dem til din lov; men de var overmodige og hørte ikke på dine bud, de syndet mot dine lover, de som mennesket lever ved når han gjør etter dem; i sin gjenstridighet satte de skulderen imot; de var hårdnakkede og ville ikke høre.
30 I mange år bar du over med dem og vidnet for dem ved din Ånd gjennom dine profeter; men de vendte ikke øret til, og du gav dem i fremmede folks hånd.
31 Men i din store barmhjertighet gjorde du ikke aldeles ende på dem og forlot dem ikke; for du er en nådig og barmhjertig Gud.
32 Og nå, vår Gud, du store, veldige og forferdelige Gud, du som holder din pakt og bevarer din miskunnhet, la det ikke tykkes deg ringe alt det onde som har rammet oss, våre konger, våre høvdinger, våre prester, våre profeter, våre fedre og alt ditt folk, fra assyrerkongenes dager til den dag idag!
33 Du er rettferdig i alt det som er kommet over oss; for du har vist trofasthet, men vi har vært ugudelige.
34 Våre konger, våre høvdinger, våre prester og våre fedre har ikke gjort etter din lov; de har ikke hørt på dine bud og på de vidnesbyrd du lot bli dem til del.
35 Og enda de levde i sitt eget rike, og du hadde gitt dem så meget godt og overlatt dem dette vide og fruktbare land, tjente de deg ikke og vendte ikke om fra sine onde gjerninger.
36 Se, vi er idag slaver - vi er slaver i det land du gav våre fedre, for at de skulle spise dets frukt og dets gode ting,
37 og sin rike grøde bærer det for de konger som du satte over oss for våre synders skyld, og de råder over våre legemer og vårt fe etter eget tykke. Vi er i stor nød.
38 På grunn av alt dette gjorde vi en fast pakt og skrev den opp; skrivelsen ble forsynt med segl og underskrevet av våre høvdinger, våre levitter og våre prester.
