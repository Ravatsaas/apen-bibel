## Kapittel 8

1 Og alt folket samlet seg som en mann på plassen foran Vannporten; og de ba Esras, den skriftlærde, om å hente boken med Mose lov, som Herren hadde gitt Israel.
2 Og presten Esras bar loven fram for menigheten, både for menn og kvinner og alle som kunne forstå hva de hørte; det var den første dag i den syvende måned.
3 Og han leste opp av den midt for plassen foran Vannporten fra tidlig morgen til midt på dagen - for mennene og kvinnene og dem som kunne forstå; og alt folket lyttet til lovbokens ord.
4 Esras, den skriftlærde, sto på en forhøyning av tre, som var blitt reist til dette, og ved siden av ham sto Mattitja, Sema, Anaja, Uria, Hilkia og Ma'aseja til høyre for ham, og til venstre for ham Pedaja, Misael, Malkia, Hasum, Hasbaddana, Sakarja og Mesullam.
5 Og Esras åpnet boken for alt folkets øyne; for han sto høyere enn alt folket; og da han åpnet den, reiste alt folket seg.
6 Esras lovet Herren, den store Gud, og alt folket svarte med oppløftede hender: Amen, amen, og de bøyde seg og kastet seg ned for Herren med ansiktet til jorden.
7 Og Josva, Bani, Serebja, Jamin, Akkub, Sabbetai, Hodia, Ma'aseja, Kelita, Asarja, Josabad, Hanan, Pelaja og de andre levitter utla loven for folket, mens folket ble stående på sin plass.
8 De leste opp av boken - av Guds lov - de tolket og utla den for folket, så de skjønte det som ble lest.
9 Og stattholderen Nehemias og presten Esras, den skriftlærde, og levittene som lærte folket, sa til alt folket: Denne dag er helliget Herren deres Gud, sørg ikke og gråt ikke! For alt folket gråt da de hørte lovens ord.
10 Så sa han til dem: Gå nå og et fete retter og drikk søte drikker og send gaver derav til dem for hvem intet er tillaget, for dagen er helliget vår Herre, og sørg ikke, for glede i Herren er deres styrke!
11 Også levittene søkte å få alt folket til å holde seg rolig og sa: Vær stille, for dagen er hellig; sørg ikke!
12 Da gikk alt folket bort og spiste og drakk og sendte gaver omkring og holdt en stor gledesfest; for de hadde forstått det som var blitt talt til dem.
13 Dagen etter samlet alt folkets familiehoder, prestene og levittene seg hos Esras, den skriftlærde, for å få nærmere rede på lovens ord.
14 De fant da skrevet i loven - den lov som Herren hadde gitt ved Moses - at Israels barn skulle bo i løvhytter på festen i den syvende måned,
15 og at de skulle kunngjøre og la utrope i alle sine byer og i Jerusalem: Gå ut på fjellene og hent løv av oljetrær og av ville oljetrær og av myrter og av palmer og av andre løvrike trær og gjør løvhytter, som foreskrevet er.
16 Da gikk folket ut og hentet løv, og de gjorde seg løvhytter, hver på sitt tak og på sine tun og likeledes i forgårdene til Guds hus og på plassen ved Vannporten og på plassen ved Efra'im-porten.
17 Og hele menigheten, de som var kommet tilbake fra fangenskapet, gjorde løvhytter og bodde i dem; for fra Josvas, Nuns sønns dager like til denne dag hadde Israels barn ikke gjort dette. Og der var en overmåte stor glede.
18 Dag etter dag leste de opp av Guds lovbok, fra den første dag til den siste; de holdt høytid i syv dager og på den åttende dag en festlig sammenkomst, som påbudt var.
