## Kapittel 13

1 Samme dag ble det lest opp for folket av Moseboken, og der fant de skrevet at ingen ammonitt eller moabitt nogensinne skulle være med i Guds menighet,
2 fordi de ikke kom Israels barn i møte med brød og vann, men leide Bileam imot dem til å forbanne dem; allikevel vendte vår Gud forbannelsen til velsignelse.
3 Da de nå hørte hva det sto i loven, utskilte de alle fremmede fra Israel.
4 Men en tid før dette var presten Eljasib, som var i nær slekt med Tobias, blitt satt til å ha tilsyn med kammerne i Guds hus.
5 Og han hadde innredet et stort kammer for ham der hvor de før hadde lagt inn matofferet, viraken og karene og den tiende av kornet, mosten og oljen som var levittenes og sangernes og dørvokternes rettighet, og den hellige avgift til prestene.
6 Under alt dette var jeg ikke i Jerusalem; for i Babels konge Artaxerxes' to og trettiende år var jeg kommet tilbake til kongen. Men da en tid var gått, bad jeg igjen kongen om lov til å reise,
7 og da jeg så kom til Jerusalem, la jeg merke til det onde Eljasib hadde gjort for Tobias' skyld ved å innrede et kammer for ham i forgårdene til Guds hus.
8 Dette syntes jeg meget ille om, og jeg kastet alt Tobias' innbo ut av kammeret
9 og befalte at de skulle rense kammerne, og så lot jeg igjen de karene og matofferet og viraken som tilhører Guds hus bli lagt inn der.
10 Jeg fikk også vite at levittene ikke hadde fått det som tilkom dem, og at derfor levittene og sangerne, som skulle gjøre tjeneste, hadde forlatt tjenesten og flyttet ut hver til sin gård.
11 Da gikk jeg i rette med formennene og spurte dem hvorfor Guds hus var blitt forsømt, og jeg kalte dem sammen og innsatte dem igjen, hver på sin plass.
12 Og hele Juda førte tienden av kornet, mosten og oljen til forrådskammerne.
13 Så satte jeg presten Selemja og Sadok, den skriftlærde, og Pedaja, en av levittene, til å ha tilsyn med forrådskammerne og Hanan, sønn av Mattanjas sønn Sakkur, til å gå dem til hånde; for de ble holdt for å være pålitelige; dem pålå det nå å dele ut til sine brødre.
14 Kom meg i hu, min Gud, for dette og utslett ikke de gode gjerninger som jeg har gjort mot min Guds hus og for tjenesten der!
15 Ved samme tid så jeg i Juda noen som trådte vinpersene om sabbaten og førte hjem kornbånd og lesste dem på asenene, og likeledes vin, druer, fikener og alle slags varer og førte det til Jerusalem på sabbatsdagen. Jeg advarte dem den dag de solgte disse levnetsmidler.
16 Også folk fra Tyrus, som oppholdt seg der, kom med fisk og alle slags varer og solgte dem på sabbaten til Judas barn, og det i Jerusalem.
17 Da gikk jeg i rette med de fornemme i Juda og sa til dem: Hvordan kan dere bære dere så ille at og vanhellige sabbatsdagen?
18 Var det ikke fordi deres fedre gjorde slik at vår Gud førte all denne ulykke over oss og over denne by? Og nå fører dere enda større vrede over Israel ved å vanhellige sabbaten!
19 Så snart det ble mørkt i Jerusalems porter før sabbaten, befalte jeg at dørene skulle lukkes, og at de ikke skulle åpnes igjen før etter sabbaten. Jeg satte noen av mine tjenere på vakt ved portene og sa: Det skal ingen varer føres inn på sabbatsdagen.
20 Kremmerne og de som solgte alle slags varer, overnattet da utenfor Jerusalem både en og to ganger.
21 Da advarte jeg dem og sa til dem: Hvorfor overnatter dere foran muren? Gjør dere det en gang til, så legger jeg hånd på dere. Fra den tid kom de ikke mere på sabbaten.
22 Og levittene befalte jeg å rense seg og komme og holde vakt ved portene, så sabbatsdagen kunne bli helligholdt. Kom meg også dette i hu, min Gud, og miskunn deg over meg etter din store nåde! SLM
23 På den tid så jeg også de jøder som hadde tatt asdodittiske, ammonittiske og moabittiske kvinner til hustruer;
24 av deres barn talte halvdelen asdodittisk - de kunne ikke tale jødisk - eller et av de andre folks tungemål.
25 Jeg gikk i rette med dem og forbannet dem, ja, noen av dem slo jeg og rev dem i håret; jeg lot dem sverge ved Gud og sa: Dere skal ikke gi deres døtre til deres sønner eller ta noen av deres døtre til hustruer for deres sønner eller for dere selv.
26 Var det ikke med slikt Israels konge Salomo forsyndet seg? Iblant de mange folk var det ingen konge som han, og han var elsket av sin Gud, og Gud satte ham til konge over hele Israel; men endog ham forførte de fremmede kvinner til synd.
27 Og dere skulle det være tillatt å gjøre denne store ondskap og vise troløshet mot vår Gud ved å ta fremmede kvinner til hustruer!
28 En av sønnene til Jojada, ypperstepresten Eljasibs sønn, var svigersønn av horonitten Sanballat; derfor drev jeg ham bort fra meg.
29 Kom dem i hu, min Gud, at de har vanæret prestedømmet og prestedømmets og levittenes pakt!
30 Så renset jeg dem fra alt fremmed, og jeg foreskrev hva prestene og levittene hadde å vareta, hver i sin gjerning,
31 og hvordan det skulle være med avgivelsen av ved til fastsatte tider og med førstegrøden. Kom meg det i hu, min Gud, og regn meg det til gode!
