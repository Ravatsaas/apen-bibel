## Kapittel 4

1 Da nå Sanballat hørte at vi bygget på muren, ble hans vrede tent opp; han ble yderlig forbitret og spottet jødene
2 og sa i nærvær av sine brødre og krigsfolket i Samaria: Hva er det disse visne jøder gjør? Skal de ha lov til slikt? Skal de få ofre? Skal tro de vil få fullført verket idag? Skal tro de vil blåse liv i steinene fra grushaugene enda de alt er forbrent?
3 Og ammonitten Tobias, som sto ved siden av ham, sa: La dem bygge så meget de vil - bare en rev hopper opp på deres stenmur, så river den den ned.
4 Hør, vår Gud, hvordan vi er blitt foraktet! La deres spott falle tilbake på deres eget hode, og la dem bli til rov i fangenskaps land!
5 Dekk ikke over deres misgjerning, og la ikke deres synd bli utslettet for ditt åsyn! For de har krenket deg for bygningsmennenes ører.
6 Så bygget vi da på muren, og hele muren ble satt i stand til sin halve høyde, og folket hadde godt mot på arbeidet.
7 Men da Sanballat og Tobias og araberne og ammonittene og asdodittene hørte at vi holdt på med å utbedre Jerusalems murer, og at revnene tok til å fylles, ble de meget vrede.
8 Og de sammensvor seg alle om å komme og stride mot Jerusalem og hindre folket i dets arbeid.
9 Men vi ba til vår Gud, og vi stilte ut vaktposter mot dem dag og natt av frykt for dem.
10 Da sa jødene: Bærernes kraft svikter, og grushaugene er for store; vi makter ikke lenger å bygge på muren.
11 Og våre motstandere sa: De må ikke få vite eller merke noe før vi står midt iblant dem og hugger dem ned og slik gjør ende på arbeidet.
12 Da nå de jøder som bodde i nærheten av dem, kom fra alle kanter og vel ti ganger sa til oss: Dere må vende tilbake til oss,
13 da stilte jeg folket opp på de laveste steder bak muren, på de åpne plasser; jeg stilte dem opp etter deres ætter med sine sverd og spyd og buer.
14 Og da jeg så dem oppstilt, gikk jeg fram og sa til de fornemme og forstanderne og til hele folket: Vær ikke redd dem, tenk på Herren, den store og forferdelige, og strid for deres brødre, deres sønner og døtre, deres hustruer og deres hjem!
15 Da våre fiender hørte at vi hadde fått vite det, og at Gud hadde gjort deres råd til intet, vendte vi alle sammen tilbake til muren, hver til sitt arbeid.
16 Fra den dag arbeidet bare den ene halvdel av mine unge menn på verket, mens den andre halvdel av dem sto der med sine spyd, skjold, buer og brynjer, og høvdingene sto bakenfor hele Judas folk.
17 De som bygget på muren, og bærerne med sine byrder, de arbeidet med sin ene hånd på verket, og med den andre holdt de sitt våben;
18 hver av bygningsmennene hadde sitt sverd spent om sine lender mens de bygget; og basunblåseren sto ved siden av meg.
19 Og jeg sa til de fornemme og forstanderne og til hele folket: Arbeidet er stort og vidløftig, og vi er spredt på muren langt fra hverandre.
20 På det sted hvor dere hører basunen lyder, der skal dere samle dere hos oss. Vår Gud vil stride for oss.
21 Så arbeidet vi da på verket mens halvdelen sto der med sine spyd, fra morgenrøden rant opp til stjernene kom fram.
22 På samme tid sa jeg også til folket: Hver mann med sin tjener skal bli natten over inne i Jerusalem, så vi kan ha dem til vakt om natten og til arbeid om dagen.
23 Og hverken jeg eller mine brødre eller mine tjenere eller vaktmennene, som fulgte meg, kom av klærne; hver mann hadde sitt våben hos seg og vann.
