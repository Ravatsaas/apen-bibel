## Kapittel 1

1 Nehemias', Hakaljas sønns historie. I måneden kislev, i det tyvende år*, da jeg var i borgen Susan, / {* av kong Artaxerxes' regjering, NEH 2, 1.}
2 kom Hanani, en av mine brødre, og noen andre menn fra Juda. Jeg spurte dem da om jødene - den rest som var blitt frelst fra fangenskapet - og om Jerusalem.
3 De svarte meg: De som er blitt igjen fra fangenskapet og nå bor der i landskapet, er i stor ulykke og vanære; Jerusalems mur er nedrevet og portene brent opp.
4 Da jeg hørte denne tidende, satte jeg meg ned og gråt og sørget dag etter dag, og jeg fastet og ba for himmelens Guds åsyn.
5 Og jeg sa: Akk, Herre, himmelens Gud, du store og forferdelige Gud, som holder din pakt og bevarer din miskunnhet mot dem som elsker deg og holder dine bud!
6 La ditt øre være åpent og dine øyne åpne, så du hører på din tjeners bønn, den som jeg nå ber for ditt åsyn, både dag og natt, for dine tjenere Israels barn, idet jeg bekjenner Israels barns synder, som vi har gjort mot deg! Både jeg og min fars hus har syndet;
7 vi har båret oss ille at mot deg og ikke holdt de bud og lover og forskrifter som du gav din tjener Moses.
8 Kom i hu det ord som du talte til din tjener Moses da du sa: Bærer dere dere troløst at, så vil jeg sprede dere blant folkene;
9 men vender dere om til meg og holder mine bud og gjør etter dem, da vil jeg, om enn de bortdrevne blant dere er ved himmelens ende, samle dem derfra og føre dem til det sted jeg har utvalgt til å la mitt navn bo der.
10 De er dog dine tjenere og ditt folk, som du har utfridd med din store kraft og din sterke hånd.
11 Akk, Herre! La ditt øre merke på din tjeners og dine tjeneres bønn, de som gjerne vil frykte ditt navn, og la det idag lykkes for din tjener, og la ham finne barmhjertighet hos denne mann! - Jeg var dengang munnskjenk hos kongen.
