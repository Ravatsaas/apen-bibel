## Kapittel 2

1 dere måneden nisan i kong Artaxerxes' tyvende år traff det seg engang så at det var satt vin fram for ham; jeg tok da vinen og rakte kongen den, og han hadde alltid hatt godhet for meg.
2 Da sa kongen til meg: Hvorfor ser du så bedrøvet ut? Du er jo ikke syk; det kan ikke være annet enn hjertesorg. Da ble jeg meget redd.
3 Og jeg sa til kongen: Kongen leve evindelig! Skulle jeg ikke se bedrøvet ut når byen hvor mine fedres graver er, ligger øde, og dens porter er fortært av ild?
4 Da sa kongen til meg: Hva er det da du ønsker? Da ba jeg til himmelens Gud,
5 og så sa jeg til kongen: Om kongen så synes, og dersom du har godhet for din tjener, så ber jeg at du vil la meg reise til Juda, til den by hvor mine fedres graver er, så jeg kan bygge den opp igjen.
6 Da spurte kongen meg, mens dronningen satt ved hans side: Hvor lenge vil din reise vare, og når kommer du igjen? Kongen syntes godt om dette og gav meg lov til å reise, etter at jeg hadde nevnt en bestemt tid for ham.
7 Så sa jeg til kongen: Om kongen så synes, så la meg få brev med til stattholderne hinsides elven[^1] at de skal la meg dra igjennom hos seg, til jeg kommer til Juda,
8 likeså et brev til Asaf, han som har oppsyn over kongens skoger, at han skal gi meg tømmer til å tømre opp portene til den borg som hører til templet, og portene til bymuren og tømmer til det hus som jeg skal bo i. Og kongen gav meg det, fordi min Gud holdt sin gode hånd over meg.
9 Da jeg kom til stattholderne hinsides elven, gav jeg dem kongens brev; kongen hadde også sendt krigshøvedsmenn og hestfolk med meg.
10 Men da horonitten Sanballat og den ammonittiske tjener Tobias hørte det, syntes de meget ille om at det var kommet en som ville arbeide for Israels barns vel.
11 Da jeg så kom til Jerusalem og hadde vært der i tre dager,
12 brøt jeg opp om natten med noen få menn; men jeg hadde ikke nevnt for noe menneske hva min Gud hadde gitt meg i sinne å gjøre for Jerusalem; og jeg hadde ikke andre dyr med meg enn det jeg red på.
13 Jeg dro om natten ut gjennom Dalporten og bortimot Dragekilden og kom til Møkkporten. Jeg så på Jerusalems murer som var nedrevet, og på portene som var fortært av ild.
14 Så tok jeg over til Kildeporten og til Kongedammen; men der var det ikke rom for dyret som jeg red på, til å komme fram.
15 Så dro jeg opp i dalen om natten og så på muren og gikk inn igjen gjennom Dalporten og vendte så tilbake igjen.
16 Forstanderne visste ikke hvor jeg hadde vært, og hva jeg tok meg fore; for jeg hadde enda ikke nevnt noe om det for jødene eller prestene eller de fornemme eller forstanderne eller de andre, som skulle utføre arbeidet.
17 Men nå sa jeg til dem: Dere ser selv den ulykke vi er i, at Jerusalem ligger øde og dets porter er brent opp; kom og la oss bygge opp igjen Jerusalems mur, så vi ikke mere skal være til spott!
18 Og jeg fortalte dem hvordan min Gud hadde holdt sin gode hånd over meg, og likeså hva kongen hadde sagt til meg. Da sa de: Vi vil gjøre oss rede og bygge. Og de tok kraftig fatt på det gode verk.
19 Men da horonitten Sanballat og den ammonittiske tjener Tobias og araberen Gesem hørte det, spottet de oss og foraktet oss og sa: Hva er det dere gjør der? Vil dere sette dere opp imot kongen?
20 Da svarte jeg dem så: Himmelens Gud, han vil la det lykkes for oss, og vi hans tjenere vil gjøre oss rede og bygge; men dere har hverken del eller rett eller ettermæle i Jerusalem.

[^1]:  Eufrat.
