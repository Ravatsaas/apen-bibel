## Kapittel 2

1 No'omi hadde en frende på sin manns side, en mektig mann av Elimeleks slekt, som hette Boas.
2 En dag sa Rut, moabittinnen, til No'omi: Kjære, la meg få gå ut på akeren og sanke aks etter en for hvis øyne jeg finner nåde! Hun svarte: Gå du, min datter!
3 Så gikk hun avsted, og hun kom og sanket aks på akeren etter høstfolkene; og det traff seg så at den aker hun sanket på, tilhørte Boas, som var av Elimeleks slekt.
4 Da kom Boas nettop fra Betlehem, og han sa til høstfolkene: Herren være med dere! De svarte: Herren velsigne deg!
5 Og Boas sa til den av sine tjenere som var satt over høstfolkene: Hvem tilhører denne pike?
6 Tjeneren som var satt over høstfolkene, svarte: Det er den unge moabittinne som har fulgt No'omi tilbake fra Moabs land;
7 hun sa: La meg få sanke opp og samle aks mellom kornbåndene etter høstfolkene! Så kom hun og har stått her fra imorges like til nå; hun har bare sittet en liten stund i huset.
8 Da sa Boas til Rut: Hør, min datter! Gå ikke bort og sank aks på noen annen aker og gå heller ikke herfra, men hold deg til mine piker her!
9 Se etter hvor høstfolkene arbeider på akeren, og gå etter dem! Jeg har befalt tjenerne ikke å røre deg; og blir du tørst, så gå bort til karene og drikk av det som tjenerne øser!
10 Da falt hun på sitt ansikt og bøyde seg til jorden og sa til ham: Hvorfor har jeg funnet nåde for dine øyne, så du tar deg av meg, enda jeg er en fremmed?
11 Boas svarte henne: Det er blitt meg fortalt alt hva du har gjort mot din svigermor etter din manns død, hvordan du forlot din far og din mor og ditt fedreland og dro til et folk som du før ikke kjente.
12 Herren gjengjelde deg hva du har gjort! Gid du må få full lønn av Herren, Israels Gud, til hvem du er kommet for å søke ly under hans vinger!
13 Hun sa: La meg finne nåde for dine øyne, min herre, siden du har trøstet meg og talt vennlig til din tjenerinne, enda jeg ikke engang er som en av de kvinner som er i din tjeneste.
14 Da tiden var kommet til å holde måltid, sa Boas til henne: Kom hit og spis av brødet og dypp ditt stykke i vineddiken! Så satte hun seg ved siden av høstfolkene, og han rakte henne ristet korn, og hun spiste og ble mett, og enda hadde hun tilovers.
15 Deretter sto hun opp for å sanke, og Boas befalte sine tjenere og sa: Også mellom kornbåndene kan hun sanke, og dere skal ikke gjøre henne fortred.
16 Dere skal endog trekke aks ut av kornbåndene til henne og la dem ligge så hun kan sanke dem opp, og dere skal ikke skjenne på henne.
17 Så sanket hun aks på akeren like til kvelden, og da hun banket ut det hun hadde sanket, var det omkring en efa bygg.
18 Hun tok det og gikk til byen, og hennes svigermor fikk se det hun hadde sanket. Så tok hun fram det hun hadde tilovers, da hun hadde ett seg mett, og gav henne det.
19 Da sa hennes svigermor til henne: Hvor har du sanket idag, og hvor har du arbeidet? Velsignet være han som tok seg av deg! Og hun fortalte sin svigermor hvem hun hadde arbeidet hos, og sa: Den mann jeg har arbeidet hos idag, heter Boas.
20 Da sa No'omi til sin sønnekone: Velsignet være han av Herren, som ikke har tatt sin miskunnhet bort hverken fra de levende eller fra de døde! Og No'omi sa til henne: Den mann er en nær slektning av oss; han er en av våre løsere.
21 Da sa Rut, moabittinnen: Han sa også til meg: Hold deg til mine folk til de er ferdig med hele min høst.
22 Og No'omi sa til Rut, sin sønnekone: Det er godt, min datter, at du går ut med hans piker, for at du ikke skal komme til å lide noe ondt på en annen manns aker.
23 Så holdt hun seg til Boas' piker og sanket aks til både bygghøsten og hvetehøsten var til ende. Men hun bodde hos sin svigermor.
