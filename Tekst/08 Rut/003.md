## Kapittel 3

1 Og No'omi, hennes svigermor, sa til henne: Min datter! Jeg vil prøve å la deg få et hjem, så du kan ha det godt.
2 Hør nå: Boas, hvis piker du har vært sammen med, er jo vår frende. Han kaster inatt sitt bygg på treskeplassen.
3 Nå skal du vaske deg og salve deg og ta dine klær på og gå ned til treskeplassen; men gi deg ikke til kjenne for mannen før han er ferdig med å ete og drikke!
4 Når han så legger seg, skal du merke deg stedet hvor han legger seg; gå så der bort og slå opp dekket ved hans føtter og legg deg; så vil han selv si deg hva du skal gjøre.
5 Hun svarte: Jeg skal gjøre alt det du sier.
6 Så gikk hun ned til treskeplassen og gjorde aldeles som hennes svigermor hadde pålagt henne.
7 Da Boas hadde ett og drukket og var blitt vel til mote, gikk han og la seg ved kanten av kornhaugen; da kom hun stille og slo opp dekket ved hans føtter og la seg der.
8 Midt på natten ble mannen opskremt; han bøyde seg fram og fikk se at der lå en kvinne ved hans føtter.
9 Og han sa: Hvem er du? Hun svarte: Jeg er Rut, din tjenerinne. Bre ditt dekke ut over din tjenerinne; for du er løser*. / {* RTS 2, 20.}
10 Da sa han: Velsignet være du av Herren, min datter! Du har nå lagt en større kjærlighet for dagen enn før, ved ikke å gå etter de unge menn, hverken de fattige eller de rike.
11 Så vær nå ikke redd, min datter! Alt det du sier, vil jeg gjøre for deg; for alt folket i min by vet at du er en bra kvinne.
12 Det er sant som du sier: Jeg er virkelig løser; men det er en annen løser som er nærmere enn jeg.
13 Bli nå her natten over! Vil han da imorgen løse deg, godt, så la ham det! Men har han ikke lyst til å løse deg, så løser jeg deg, så sant Herren lever! Bli liggende til imorgen tidlig!
14 Så ble hun liggende ved hans føtter til om morgenen; da sto hun opp, før folk enda kunne kjenne hverandre. For han sa: Det må ikke bli kjent at kvinnen er kommet hit til treskeplassen.
15 Så sa han: Kom hit med den kåpe du har på, og hold i den! Og hun holdt i den, og han målte opp seks mål bygg og la det på hennes rygg; og hun gikk inn til byen.
16 Da hun kom til sin svigermor, spurte hun: Hvordan er det gått deg, min datter? Og hun fortalte henne alt det mannen hadde gjort mot henne,
17 og sa: Disse seks mål bygg gav han meg; for han sa: Du må ikke komme tomhendt hjem til din svigermor.
18 Men hun sa: Hold deg nå i ro, min datter, til du får vite hvordan saken faller ut! For den mann hviler ikke før han får saken avgjort, og det enda idag.
