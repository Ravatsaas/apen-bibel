## Kapittel 1

1 Den eldste - til den utvalgte frue og hennes barn, som jeg elsker i sannhet, og ikke bare jeg, men og alle som har lært sannheten å kjenne,
2 for den sannhets skyld som blir i oss og skal være med oss til evig tid:
3 Nåde, miskunn, fred skal være med oss fra Gud Far og fra Jesus Kristus, Farens Sønn, i sannhet og kjærlighet.
4 Jeg har gledet meg meget fordi jeg har funnet noen av dine barn som vandrer i sannhet, slik som vi har fått påbud av Faren.
5 Og nå ber jeg deg, frue, ikke som om jeg skrev deg et nytt bud, men det som vi hadde fra begynnelsen, at vi skal elske hverandre.
6 Og dette er kjærligheten at vi vandrer etter hans bud. Dette er budet, slik som dere hørte det fra begynnelsen, at dere skal vandre etter det.
7 For mange forførere er gått ut i verden, som ikke bekjenner at Jesus er Kristus, kommet i kjød; dette er forføreren og Antikristen.
8 Ta dere i vare at dere ikke mister det dere har vunnet ved deres arbeide, men at dere kan få full lønn!
9 Hver den som slår inn på avveie og ikke blir i Kristi lære, han har ikke Gud; den som blir i læren, han har både Faren og Sønnen.
10 Dersom noen kommer til dere og ikke fører denne lære, da ta ikke imot ham i deres hus, og by ham ikke velkommen!
11 for den som byr ham velkommen, blir medskyldig med ham i hans onde gjerninger.
12 Skjønt jeg har meget å skrive til dere, vil jeg ikke gjøre det med papir og blekk; men jeg håper å komme til dere og tale muntlig med dere, for at vår glede kan være fullkommen.
13 Din utvalgte søsters barn hilser deg.
