## Kapittel 3

1 Ve blodstaden, helt igjennom full av løgn og vold! Aldri holder den opp å røve.
2 Smellende svepe og durende hjul og jagende hest og hoppende vogn,
3 fremstormende rytter og flammende sverd og lynende spyd og drepte i mengde og dynger av lik! Det er ingen ende på døde kropper, en snubler over deres døde kropper,
4 til gjengjeld for den mangfoldige utukt som hun drev, hun den fagre og trollkyndige skjøge, som solgte folkeslag ved sin utukt og hele slekter ved sine trolldomskunster.
5 Se, jeg kommer over deg, sier Herren, hærskarenes Gud, og jeg vil dra din kjortelfald opp over ditt ansikt, og jeg vil la folkeslag se din blusel og riker din skam,
6 og jeg vil kaste skarn på deg og føre vanære over deg og gjøre deg til et skuespill.
7 Og det skal skje at hver den som ser deg, skal flykte bort fra deg og si: Ødelagt er Ninive! Hvem vil ha medynk med det? Hvor skal jeg søke etter trøstere for deg?
8 Mon du er bedre enn No-Amon*, som tronte mellom Nilens strømmer med vann rundt omkring seg, som hadde hav til vern og hav til mur? / {* Teben i Egypt.}
9 Etiopere i mengde og egyptere uten tall, puteere og libyere var dets hjelp.
10 Også det måtte gå i landflyktighet som fange, også dets små barn ble knust på alle gatehjørner, og om dets ærede menn ble det kastet lodd, og alle dets stormenn ble bundet med lenker.
11 Også du skal bli drukken og sanseløs; også du skal søke et vern imot fienden.
12 Alle dine festninger er som fikentrær med tidlig moden frukt; rystes de, så faller fikenene i munnen på den som vil spise dem.
13 Se, det krigsfolk du har hos deg, er som kvinnfolk; ditt lands porter står vidt åpne for dine fiender; ilden har fortært dine bommer.
14 Øs vann til å ha mens du er kringsatt, gjør dine festninger sterke, gå ut i dyndet og stamp i leiren, sett teglovnene i stand!
15 Der skal ilden fortære deg, sverdet utrydde deg, fortære deg som slikkerne*; du kan gjerne være så tallrik som slikkerne, så tallrik som gresshoppene! / {* JOE 1, 4.}
16 Dine kremmere er flere enn himmelens stjerner; slikkerne bredte ut sine vinger og fløy bort.
17 Dine fyrster er som gresshopper, og dine høvdinger ligner en gresshoppesverm som slår seg ned på murene på en kold dag; solen går opp, og de flyver bort, og ingen vet hvor det blir av dem.
18 Dine hyrder slumrer, Assurs konge! Dine gjæve menn ligger i ro; ditt folk er spredt på fjellene, og det er ingen som samler det.
19 Det er ingen lindring for din skade, ulegelig er ditt sår. Alle som hører tidenden om deg, klapper i hendene over deg; for hvem gikk ikke din ondskap uavlatelig ut over?
