## Kapittel 25

1 Også dette er Salomos Ordsprogordsprog, som Judas konge Esekias' menn har samlet: 
2 Det er Guds ære å skjule en sak, men kongers ære å granske en sak. 
3 Himmelens høyde, jordens dybde og kongers hjerter er uransakelige. 
4 Skill slagget fra sølvet, så får gullsmeden et kar ut av det. 
5 Før den ugudelige bort fra kongens åsyn, så blir hans trone trygget ved rettferdighet. 
6 Bryst deg ikke for kongens åsyn og still deg ikke på de stores plass! 
7 For det er bedre de sier til deg: Kom her opp, enn at du blir flyttet ned for en stormann, som du hadde sett. 
8 Gi deg ikke for hastig i strid med noen, for at det ikke skal sies: Hva vil du gjøre til slutt når motparten vinner saken til din skam? 
9 Før din sak mot din motpart, men åpenbar ikke annen manns hemmelighet, 
10 for at ikke den som hører det, skal skjelle deg ut, og ditt dårlige rykte vare ved! 
11 Som epler av gull i skåler av sølv er et ord talt i rette tid. 
12 Som en ring av gull, som et smykke av fint gull er en vismann som taler refsende ord for et hørende øre. 
13 Som kjølende sne[^1] i høstens tid er et pålitelig sendebud for den som sender ham; han fornyer sin herres sjel. 
14 Som skyer og vind uten regn er den mann som skryter av at han vil gi, men ikke holder ord. 
15 Ved saktmodighet blir en fyrste overtalt, og en mild tunge knuser ben. 
16 Har du funnet honning, så et av den det du trenger, for at du ikke skal bli lei av den og spy den ut! 
17 Sett sjelden din fot i din venns hus, for at han ikke skal bli lei av deg og hate deg! 
18 Som en hammer, et sverd, en hvass pil er en mann som fører falskt vidnesbyrd mot sin neste. 
19 Som en skjør tann og en vaklende fot er tillit til den troløse på nødens dag. 
20 Lik den som legger av sine klær på en vinterdag, lik eddik på pottaske er den som synger viser for et sorgfullt hjerte. 
21 Hungrer din fiende, så gi ham brød å ete, og tørster han, så gi ham vann å drikke! 
22 For da sanker du gloende kull på hans hode, og Herren skal gjengjelde deg det. 
23 Nordenvind føder regn, og en tunge som hvisker i lønndom, volder sure miner. 
24 Bedre å bo i et hjørne på taket enn med trettekjær kvinne i felles hus. 
25 Som friskt vann for den trette er en god tidende fra et fjernt land. 
26 Som en grumset kilde og en utskjemt brønn er en rettferdig som gir etter for en ugudelig. 
27 ete for meget honning er ikke godt, og grubleres ære er tung. 
28 Som en by hvis murer er brutt ned og borte, er en mann som ikke kan styre sitt sinn.

[^1]: de. en ved sne avkjølt drikk.
