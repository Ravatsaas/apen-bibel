## Kapittel 23

1 Når du sitter til bords med en fyrste, da skal du nøye akte på hvem du har for deg, 
2 og sette en kniv på din strupe, hvis du er grådig. 
3 Vær ikke lysten etter hans fine retter, for det er mat som kan svike! 
4 Gjør deg ikke strev for å bli rik, la slik klokskap fare! 
5 Når du vender øynene dine mot rikdommen, så er den borte. For den lager seg vinger som en ørn, og flyr mot himmelen. 
6 Et ikke den misunneliges brød, og vær ikke lysten etter hans fine mat! 
7 For som han tenker i sin sjel, så er han; et og drikk, sier han til deg, men hans hjerte er ikke med deg. 
8 Den matbit som du har ett, den vil du spy ut, og du har kastet bort dine vakre ord. 
9 Tal ikke for dårens ører, for han forakter dine forstandige ord! 
10 Flytt ikke det gamle grenseskjell, og kom ikke inn på farløses marker! 
11 For deres løser er sterk, han skal føre deres sak mot deg. 
12 Bøy ditt hjerte til tukt og dine ører til kunnskaps ord! 
13 La ikke den unge være uten tukt! Når du slår ham med riset, skal han ikke dø. 
14 Du slår ham med riset, men du frelser hans sjel fra dødsriket. 
15 Min sønn! Er ditt hjerte vist, så skal også mitt hjerte glede seg, 
16 og jeg skal juble i mitt indre når dine lepper taler det som rett er. 
17 La ikke ditt hjerte være nidkjært mot syndere, men alltid nidkjært for Herrens frykt! 
18 Sannelig, det er en fremtid for deg, og ditt håp skal ikke bli til intet. 
19 Hør, min sønn, og bli vis og la ditt hjerte gå bent fram på veien! 
20 Vær ikke blant vindrikkere, blant dem som fråtser i kjøtt! 
21 For drankeren og fråtseren blir fattig, og søvn klær mannen i filler. 
22 Hør på din far, som gav deg livet, og forakt ikke din mor når hun er blitt gammel! 
23 Kjøp sannhet og selg den ikke, kjøp visdom og tukt og forstand! 
24 Den rettferdiges far skal juble; den som får en vis sønn, skal glede seg over ham. 
25 La din far og din mor glede seg, og la henne som fødte deg, juble! 
26 Min sønn! Gi meg ditt hjerte, og la dine øyne ha lyst til mine veier! 
27 For skjøgen er en dyp grav, og den fremmede kvinne en trang brønn; 
28 ja, hun ligger på lur som en røver, og hun øker tallet på de troløse blant menneskene. 
29 Hvem roper: Akk? Hvem roper: Ve? Hvem har trette? Hvem har klage? Hvem har sår for ingen ting? Hvem har røde øyne? 
30 De som sitter lenge oppe ved vinen, de som kommer for å prøve den krydrede drikk. 
31 Se ikke til vinen, hvor rød den er, hvordan den perler i begeret, hvor lett den går ned! 
32 Til sist biter den som en slange og hugger som en huggorm; 
33 dine øyne vil se etter fremmede kvinner, og ditt hjerte tale forvendte ting, 
34 og du blir lik en som sover midt ute på havet, lik en som sover i toppen av en mast. 
35 Du vil si: De banket meg, det gjorde ikke ondt; de støtte meg, jeg kjente det ikke. Når skal jeg våkne? Jeg vil se å få tak i enda mere.
