## Kapittel 24

1 Vær ikke misunnelig på onde mennesker, og ha ikke lyst til å være med dem! 
2 For deres hjerte tenker bare på å ødelegge, og deres lepper taler ulykke. 
3 Ved visdom bygges et hus, og ved forstand blir det trygget, 
4 og ved kunnskap fylles kammerne med all slags kostelig og herlig gods. 
5 En vis mann er sterk, og en kyndig mann øker sin kraft. 
6 Du skal søke veiledning når du fører krig; hvor det er mange rådgivere, er det frelse. 
7 Visdom er for høy for dåren; i byporten lukker han ikke sin munn opp. 
8 Den som tenker ut onde råd, blir kalt en renkesmed. 
9 Dårskaps råd er synd, og en spotter er en styggedom blant folk. 
10 Viser du deg motløs på trengselens dag, så er din kraft ringe. 
11 Frels dem som hentes til døden, og hold tilbake dem som føres skjelvende bort til retterstedet! 
12 Når du sier: Se, vi visste ikke noe om det, mon da ikke han skjønner det, han som veier hjertene, og han som gir akt på din sjel, mon ikke han vet det og gjengjelder enhver etter hans gjerninger? 
13 Et honning, min sønn, for den er god, og fin honning er søt for din gane! 
14 Akt visdommen like så gagnlig for din sjel! Har du funnet den, så er det en fremtid for deg, og ditt håp skal ikke bli til intet. 
15 Lur ikke som en ugudelig på den rettferdiges bolig, ødelegg ikke hans hjem! 
16 For syv ganger faller den rettferdige og står opp igjen, men de ugudelige kastes over ende når ulykken kommer. 
17 Når din fiende faller, må du ikke glede deg, og når han snubler, må ikke ditt hjerte fryde seg, 
18 for at ikke Herren skal se det og mislike det, så han vender sin vrede fra ham.[^1] 
19 La ikke din vrede tennes opp over de onde, bli ikke harm over de ugudelige! 
20 For de onde har ingen fremtid, de ugudeliges lampe slukner. 
21 Frykt Herren, min sønn, og kongen! Med folk som setter seg opp mot dem, må du ikke ha noe å gjøre; 
22 for ulykken kommer brått over dem, og ødeleggelsen fra dem begge[^2] -- hvem kjenner den? 
23 Også disse ordspråk er av vismenn: Dommeren bør ikke gjøre forskjell på folk. 
24 Den som sier til den skyldige: Du er uskyldig, ham vil folkeslagene forbanne, ham vil folkene ønske ondt over; 
25 men dem som straffer ham, skal det gå vel, og lykke og velsignelse skal komme over dem. 
26 Kyss på lepper gir den som svarer med rette ord. 
27 Fullfør din gjerning der ute og gjør den ferdig på marken! Siden kan du bygge ditt hus. 
28 Vær ikke vidne mot din neste uten årsak! Eller skulle du gjøre svik med dine lepper? 
29 Si ikke: Som han har gjort mot meg, slik vil jeg gjøre mot ham; jeg vil gjengjelde enhver etter hans gjerninger. 
30 Jeg kom gående forbi en lat manns mark, et uforstandig menneskes vingård, 
31 og se, den var helt overgrodd med tistler; nesler skjulte dens bunn, og stengjerdet om den var revet ned. 
32 Og jeg, jeg ble det var, jeg gav akt på det; jeg så det og tok lærdom av det: 
33 Sier du: La meg enda sove litt, blunde litt, folde mine hender litt og hvile -- 
34 så kommer armoden over deg som en landstryker, og nøden som en mann med skjold.

[^1]: og til deg
[^2]: Gud og kongen.
