## Kapittel 30

1 Agurs, Jakes sønns ord og utsagn. Så talte mannen til Itiel, til Itiel og Ukkal: 
2 Jeg er for ufornuftig til å kalles menneske; manns forstand har jeg ikke. 
3 Jeg har ikke lært visdom og har ikke kunnskap om den Hellige. 
4 Hvem for opp til himmelen og for ned? Hvem samlet været i sine never? Hvem bandt vannet i en duk? Hvem satte alle jordens grenser? Hva er hans navn, og hva er hans sønns navn? Du vet det jo. 
5 Alt Guds ord er rent; han er et skjold for dem som tar sin tilflukt til ham. 
6 Legg ikke noe til hans ord, for at han ikke skal straffe deg, og du stå som en løgner! 
7 To ting ber jeg deg om, nekt meg dem ikke, før jeg dør: 
8 La falskhet og løgnens ord være langt borte fra meg! Gi meg ikke armod og heller ikke rikdom! La meg spise mitt tilmålte brød, 
9 for at jeg ikke når jeg blir mett, skal fornekte deg og si: Hvem er Herren? og ikke når jeg blir fattig, stjele og forbanne min Guds navn! 
10 Baktal ikke en tjener for hans herre, for at han ikke skal banne deg, og du dra skyld over deg! 
11 Der er en ætt som banner sin far og ikke velsigner sin mor, 
12 en ætt som er ren i sine egne øyne og dog ikke har vasket seg for sitt eget skarn, 
13 en ætt -- hvor stolte er ikke dens øyne, og dens øyelokk, hvor hever de seg ikke! -- 
14 en ætt hvis tenner er sverd, og hvis jeksler er kniver, som spiser arminger ut av landet og fattige ut av menneskenes tall. 
15 Blodiglen har to døtre: Gi hit! Gi hit! Der er tre som aldri blir mette, fire som aldri sier: Nok! 
16 Det er dødsriket og det ufruktbare morsliv, jorden, som aldri blir mett av vann, og ilden, som aldri sier: Nok! 
17 Et øye som spotter far og forakter lydighet mot mor, det skal ravnene ved bekken hakke ut, og ørneunger skal spise det. 
18 Det er tre ting som er meg for underlige, og fire som jeg ikke skjønner: 
19 Â¥rnens vei på himmelen, ormens vei over steinen, skipets vei på havet og en manns vei til en jomfru. 
20 Slik bærer en horkvinne seg at: Hun spiser og tørker sin munn og sier: Jeg har ikke gjort noe ondt. 
21 Under tre skjelver jorden, og under fire kan den ikke holde ut: 
22 under en slave når han blir konge, og en dåre når han blir mett av brød, 
23 under en forsmådd kvinne når hun blir gift, og en tjenestepike når hun arver sin frue. 
24 Det er fire som er små på jorden og allikevel overvettes vise: 
25 Maurene er ikke noe sterkt folk, og enda lager de sin føde om sommeren; 
26 fjellgrevlingene er ikke noe kraftig folk, og enda bygger de sitt hus i berget; 
27 gresshoppene har ingen konge, og enda drar de alle ut, skare etter skare; 
28 firfislen kan du gripe med hendene, og allikevel finnes den i kongelige palasser. 
29 Det er tre som skrider vakkert fram, og fire som har en vakker gang: 
30 Løven, som er en helt blant dyrene, og som ikke vender om for noen, 
31 hesten med gjord om lendene, bukken, og en konge i spissen for sitt folk. 
32 Har du vært så uforstandig at du har opphøyet deg, eller har du tenkt på ondt, da legg hånden på din munn! 
33 For trykk på melk gir smør, og trykk på nese gir blod, og trykk på vrede[^1] gir trette.

[^1]: enn mere å egge den vrede.
