## Kapittel 3

1 Alt har sin tid, og en tid er der satt for hvert foretagende under himmelen.
2 Å fødes har sin tid og å dø har sin tid, å plante har sin tid og å rykke opp det som er plantet, har sin tid;
3 å drepe har sin tid og å lege har sin tid; å rive ned har sin tid og å bygge opp har sin tid;
4 å gråte har sin tid og å le har sin tid; å klage har sin tid og å danse har sin tid;
5 å kaste bort steiner har sin tid og å samle steiner har sin tid; å ta i favn har sin tid og å holde seg fra favntak har sin tid;
6 å søke har sin tid og å tape har sin tid; å gjemme har sin tid og å kaste bort har sin tid;
7 å sønderrive har sin tid og å sy sammen har sin tid; å tie har sin tid og å tale har sin tid;
8 å elske har sin tid og å hate har sin tid; krig har sin tid og fred har sin tid.
9 Hva vinning har den som gjør noe, av det strev han har med det?
10 Jeg så den plage som Gud har gitt menneskenes barn å plage seg med.
11 Alt har han gjort skjønt i sin tid; også evigheten har han lagt i deres hjerte, men slik at mennesket ikke til fulle kan forstå det verk Gud har gjort, fra begynnelsen til enden.
12 Jeg skjønte at de intet annet gode har enn å glede seg og å gjøre seg til gode i livet;
13 men når et menneske, hvem det så er, får spise og drikke og unne seg gode dager til gjengjeld for alt sitt strev, så er også det en Guds gave.
14 Jeg skjønte at alt hva Gud gjør, det varer evig; intet kan legges til og intet kan tas fra. Så har Gud gjort det, for at vi skal frykte ham.
15 Hva der er, det var allerede før, og hva der skal bli, det har også vært før; Gud søker fram igjen det forgangne.
16 Fremdeles så jeg under solen at på dommersetet, der satt gudløsheten, og hvor rettferdighet skulle råde, der rådet gudløshet.
17 Da sa jeg i mitt hjerte: Gud skal dømme den rettferdige så vel som den gudløse; for hos ham er det fastsatt en tid for hvert foretagende og for alt hva som gjøres.
18 Jeg sa i mitt hjerte: Dette skjer for menneskenes barns skyld, for at Gud kan prøve dem, og for at de kan se at de i seg selv ikke er annet enn dyr;
19 for det går menneskenes barn som det går dyrene; den samme skjebne rammer dem; som den ene dør, så dør den andre, og en livsånde har de alle; mennesket har ikke noe fortrinn fremfor dyret; for alt er tomhet.
20 De farer alle til ett sted; de er alle blitt til av støvet, og de vender alle tilbake til støvet.
21 Hvem vet om menneskenes ånd stiger opp, og om dyrets ånd farer ned til jorden?
22 Og jeg så at intet er bedre for mennesket enn at han gleder seg ved sitt arbeid; for det er det gode som blir ham til del; for hvem lar ham få se det som skal komme etter ham?
