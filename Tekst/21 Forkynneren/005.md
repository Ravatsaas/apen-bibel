## Kapittel 5

1 Vær ikke for snar med din munn, og la ikke ditt hjerte forhaste seg med å bære fram et ord for Guds åsyn! For Gud er i himmelen og du på jorden; la derfor dine ord være få!
2 For av meget strev og kav kommer drømmer, og med for mange ord følger dårlig tale.
3 Når du gjør Gud et løfte, så drøy ikke med å holde det, for han har ikke behag i dårer! Hold det du lover!
4 Bedre er det at du ikke lover, enn at du lover og ikke holder det.
5 La ikke din munn føre synd over ditt legeme og si ikke til Guds sendebud[^1]: Det var av vanvare jeg gjorde det! Hvorfor skal Gud harmes over din tale og ødelegge dine henders verk?
6 For hvor det er mange drømmer, er det også mye tomhet, og likeså hvor det er mange ord. Frykt heller Gud!
7 Om du ser at den fattige undertrykkes, og at rett og rettferdighet tredes under føtter i landet, så undre deg ikke over den ting! For den som er høytstående, har en høyere til å vokte på seg, og en høyeste vokter på dem begge.
8 Og en velsignelse for et land er det med alt dette at det har en konge som folket lyder.
9 Den som elsker penger, blir ikke mett av penger, og den som elsker rikdom, får aldri nok; også det er tomhet.
10 Jo mere gods dess flere til å fortære det; og hva gagn har dets eier av det, annet enn at han får se det?
11 Arbeiderens søvn er søt, enten han spiser lite eller meget; men den rikes metthet lar ham ikke få sove.
12 Der er et stort onde, som jeg har sett under solen: rikdom gjemt av sin eier til hans egen ulykke.
13 Går denne rikdom tapt ved et uhell, og han har fått en sønn, så blir det intet igjen for ham.
14 Som han kom ut av mors liv, skal han igjen gå bort naken som han kom; og ved sitt strev vinner han ikke noe som han kunne ta med seg.
15 Også dette er et stort onde: Aldeles som han kom, skal han gå bort; hva vinning har han da av at han gjør seg strev bort i været?
16 Dessuten spiser han alle sine dager sitt brød i mørket, og mye gremmelse har han og sykdom og vrede.
17 Se, dette er det jeg har funnet godt og skjønt: å spise og drikke og å gjøre seg til gode til gjengjeld for alt det strev som en møyer seg med under solen alle de levedager som Gud gir ham; for det er det gode som blir ham til del.
18 Og når Gud gir et menneske rikdom og skatter og setter ham i stand til å nyte godt av det og ta det som blir ham til del, og glede seg i sitt strev, så er det en Guds gave;
19 for da vil han ikke tenke så meget på sine levedager, fordi Gud svarer ham med å gi ham glede i hjertet.

[^1]:  d.e. presten; MLK 2, 7.
