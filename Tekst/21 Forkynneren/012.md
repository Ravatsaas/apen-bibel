## Kapittel 12

1 Tenk på din skaper i din ungdoms dager, før de onde dager kommer, og det lider mot de år hvorom du vil si: Jeg har ingen glede av dem,
2 før solen og lyset og månen og stjernene formørkes, og skyene kommer igjen etter regnet -
3 den tid da husets voktere skjelver, og de sterke menn blir krokete, og de som maler på kvernen, stanser sitt arbeid, fordi de er blitt for få, og de som ser ut gjennom vinduene, formørkes*, {* 1MO 27, 1; 48, 10. 1KG 14, 4.}
4 og begge dørene til gaten stenges, mens kvernduren blir svak og ikke når høyere enn til spurvekvitter, og alle sangmøene blir lavmælte,
5 og en frykter for hver bakke, og det lurer skremsler på veien, og mandeltreet blomstrer, og gresshoppen sleper seg fram, og kapersen mister sin kraft; for mennesket drar bort til sin evige bolig, og de sørgende går allerede og venter på gaten -
6 før sølvsnoren tas bort, og gullskålen slåes i stykker, og krukken brytes sønder ved kilden, og hjulet knuses og faller ned i brønnen,
7 og støvet vender tilbake til jorden og blir som det var før, og ånden vender tilbake til Gud, som gav den.
8 Bare idelig tomhet, sier predikeren; alt er tomhet.
9 For øvrig er å si at predikeren var en vismann, og at han også lærte folket kunnskap og prøvde og gransket; han laget mange ordspråk.
10 Predikeren søkte å finne liflige ord, og skrevet er her hva riktig er, sannhets ord.
11 De vises ord er som brodder, og visdomsord som er samlet, sitter fast som nagler; de er gitt av én hyrde* {* SLM 80, 2.}
12 Og for øvrig: La deg advare, du min sønn! Det er ingen ende på all bokskrivningen, og mye granskning tretter legemet.
13 Enden på det hele, etter at alt er hørt, er dette: Frykt Gud og hold hans bud! Det er hva hvert menneske bør gjøre.
14 For hver gjerning vil Gud føre fram for dommen over alt som er skjult, enten det er godt eller ondt.
