## Kapittel 5

1 Og nå, dere rike: Gråt og jamre over deres ulykker, som kommer over dere!
2 Deres rikdom er råtnet, og deres klær er blitt møllett;
3 deres gull og sølv er rustet bort, og rusten på det skal være til vitnesbyrd mot dere og spise deres kjød som en ild; dere har samlet skatter i de siste dager!
4 Se, den lønn dere har forholdt arbeiderne som har skåret deres akrer, den skriker, og høstfolkenes rop er kommet inn for den Herre Sebaots ører.
5 Dere har levd i vellevnet på jorden og etter deres lyster; dere har gjødd deres hjerter på slaktedagen!
6 Dere har domfelt og drept den rettferdige; ingen gjør motstand mot dere.
7 Vær da tålmodige, brødre, til Herren kommer! Se, bonden venter på jordens kostelige grøde og bier tålmodig på den, til den får høstregn og vårregn;
8 vær og dere tålmodige, styrk deres hjerter! for Herrens komme er nær.
9 Sukk ikke mot hverandre, brødre, for at dere ikke skal dømmes! Se, dommeren står for døren.
10 Mine brødre! ta profetene, som talte i Herrens navn, til deres forbilde i å lide ondt og være tålmodig!
11 Se, vi priser dem salige som lider tålmodig. Dere har hørt om Jobs tålmod og sett den utgang som Herren gjorde; for Herren er overmåte miskunnelig og barmhjertig.
12 Men fremfor alt, mine brødre, sverg ikke, hverken ved himmelen eller ved jorden eller noen annen ed! men deres ja være ja, og deres nei være nei, for at dere ikke skal falle under dommen!
13 Lider noen iblant dere ondt, han be; er noen vel til mote, han synge lovsanger.
14 Er noen iblant dere syk, han kalle til seg menighetens eldste, og de skal be over ham og salve ham med olje i Herrens navn,
15 og troens bønn skal hjelpe den syke, og Herren skal reise ham opp, og har han gjort synder, skal de bli ham tilgitt.
16 Bekjenn derfor deres synder for hverandre og be for hverandre, for at dere kan bli legt! En rettferdig manns bønn har stor kraft i sin virkning.
17 Elias var et menneske under samme vilkår som vi, og han ba at det ikke skulle regne, og det regnet ikke på jorden i tre år og seks måneder;
18 og han ba igjen, og himmelen gav regn, og jorden bar sin grøde.
19 Mine brødre! dersom noen iblant dere har faret vill fra sannheten, og en omvender ham,
20 han skal vite at den som omvender en synder fra hans villfarende vei, han frelser en sjel fra døden og skjuler en mangfoldighet av synder.
