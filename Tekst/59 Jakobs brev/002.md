## Kapittel 2

1 Mine brødre! la ikke deres tro på vår Herre Jesus Kristus, den herliggjorte, være forenet med at dere gjør forskjell på folk!
2 For om det kommer en mann inn i deres forsamling med gullring på fingeren, i skinnende klædning, og det også kommer en fattigmann inn i skitten klædning,
3 og dere ser på ham som bærer den skinnende klædning, og sier: Sett du deg her på en god plass! og sier til den fattige: Stå du der, eller sett deg her nede ved min fotskammel! -
4 gjør dere da ikke forskjell hos dere selv og er blitt dommere med onde tanker?
5 Hør dog, mine elskede brødre: Har ikke Gud utvalgt dem som er fattige på verdens gods, til å være rike i troen og arvinger til det rike han har lovt dem som elsker ham?
6 Men dere har vanæret den fattige. Er det ikke de rike som underkuer dere, og som drar dere for domstolene?
7 Er det ikke de som spotter det gode navn dere er nevnt med?
8 Dersom dere oppfyller den kongelige loven etter Skriften: Du skal elske din neste som deg selv, da gjør dere godt;
9 men gjør dere forskjell på folk, da gjør dere synd, og loven refser dere som lovbrytere.
10 For enhver som holder hele loven, men snubler i én ting, han er blitt skyldig i alle.
11 For han som sa: Du skal ikke drive hor, han sa også: Du skal ikke slå ihjel. Om du da ikke driver hor, men slår ihjel, da er du blitt lovbryter.
12 Tal så og gjør så som de som skal dømmes etter frihetens lov!
13 For dommen skal være ubarmhjertlg mot den som ikke har gjort barmhjertighet; men barmhjertighet roser seg mot dommen.
14 Hva nytter det, mine brødre, om en sier at han har tro, når han ikke har gjerninger? Kan vel troen frelse ham?
15 Om en bror eller søster er naken og fattes føde for dagen,
16 og noen av dere sier til dem: Gå bort i fred, varm dere og mett dere! men dere ikke gir dem det som legemet trenger, hva nytter det?
17 Slik og med troen: har den ikke gjerninger, er den død i seg selv.
18 Men en kan si: Du har tro, og jeg har gjerninger. Vis meg din tro uten gjerninger, og jeg vil vise deg min tro av mine gjerninger!
19 Du tror at Gud er én; du gjør vel; djevlene tror det også og skjelver.
20 Og vil du vite det, du dårlige menneske, at troen uten gjerninger er unyttig?
21 Abraham, vår far, ble ikke han rettferdiggjort ved gjerninger, da han ofret sin sønn Isak på alteret?
22 Du ser at troen virket sammen med hans gjerninger, og at troen ble fullkommen ved gjerningene,
23 og Skriften ble oppfylt, som sier: Abraham trodde Gud, og det ble regnet ham til rettferdighet, og han ble kalt Guds venn.
24 Dere ser at mennesket blir rettferdiggjort ved gjerninger, og ikke ved tro alene.
25 I like måte Rahab, skjøgen; ble hun ikke rettferdiggjort ved gjerninger, da hun tok imot utsendingene og slapp dem ut en annen vei?
26 For slik som legemet er dødt uten ånd, så er og troen død uten gjerninger.
