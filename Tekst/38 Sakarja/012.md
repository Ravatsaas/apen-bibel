## Kapittel 12

1 Dette utsagn er Herrens ord om Israel. Så sier Herren, som utspente himmelen og grunnfestet jorden og dannet menneskets ånd i hans indre:
2 Se, jeg gjør Jerusalem til en tumleskål[^1] for alle folkene rundt omkring; også over Juda skal det gå ut når Jerusalem blir kringsatt.
3 Og det skal skje på den dag at jeg vil gjøre Jerusalem til en stein å løfte på for alle folkene; alle som løfter på den, skal såre seg selv. Ja, alle jordens hedningefolk skal samle seg mot det.
4 På den dag, sier Herren, vil jeg slå hver hest med skyhet og dens rytter med vanvidd; men over Judas hus vil jeg åpne mine øyne, og alle folkenes hester vil jeg slå med blindhet.
5 Og Judas stammehøvdinger skal si i sitt hjerte: Vår styrke er Jerusalems innbyggere ved Herren, hærskarenes Gud, deres Gud.
6 På den dag vil jeg gjøre Judas stammehøvdinger lik et fyrfat mellom vedtrær og et ildbluss blant kornbånd, og de skal fortære alle folkene rundt omkring, til høyre og til venstre; og Jerusalem-folket skal fremdeles bli på sitt sted, i Jerusalem.
7 Og Herren skal frelse Judas telter først, for at ikke Davids hus og Jerusalems innbyggere skal ha større herlighet enn Juda.
8 På den dag skal Herren verne Jerusalems innbyggere, og den iblant dem som snubler, skal på den dag være som David, og Davids hus skal være som Gud, som Herrens engel foran dem[^2].
9 Og på den dag vil jeg søke å ødelegge alle de hedningefolk som drar mot Jerusalem.
10 Men over Davids hus og over Jerusalems innbyggere vil jeg utgyde nådens og bønnens ånd, og de skal skue opp til meg som de har gjennomstunget; og de skal sørge over ham som en sørger over sin enbårne sønn, og klage sårt over ham som en klager over sin førstefødte.
11 På den dag skal sorgen bli stor i Jerusalem, som sorgen over ulykken i Hadadrimmon i Megiddons dal[^3].
12 Og landet skal sørge, hver slekt for seg, Davids huses slekt for seg og deres kvinner for seg, Natans huses[^4] slekt for seg og deres kvinner for seg,
13 Levis huses slekt for seg og deres kvinner for seg, sime'ittenes slekt for seg og deres kvinner for seg,
14 og likeså alle de andre slekter, hver slekt for seg og deres kvinner for seg.

[^1]:  d.e. en skål med berusende vin; SLM 60, 5. JES 51, 17 fg.
[^2]:  2MO 14, 19.
[^3]:  det sted hvor den fromme konge Josias ble dødelig såret; 2KR 35, 22 fg.
[^4]:  2SA 5, 14. LUK 3, 31.
