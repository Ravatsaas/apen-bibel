## Kapittel 4

1 Så kom engelen som talte med meg, igjen og vakte meg slik som når en mann vekkes av sin søvn.
2 Og han sa til meg: Hva ser du? Jeg svarte: Jeg ser en lysestake som er helt igjennom av gull, med sitt oljekar på toppen og sine syv lamper, og med syv rør for hver lampe som er på den,
3 og to oljetrær står ved siden av den, ett på oljekarets høyre side og ett på dets venstre side.
4 Og jeg tok til orde og sa til engelen som talte med meg: Hva er dette, herre?
5 og engelen som talte med meg, svarte: Vet du ikke hva dette er? Jeg sa: Nei, herre!
6 Da tok han til orde og sa til meg: Dette er Herrens ord til Serubabel: Ikke ved makt og ikke ved kraft, men ved min Ånd, sier Herren, hærskarenes Gud.
7 Hvem er du, du store fjell som reiser deg foran Serubabel? Bli til en slette! Han skal føre toppsteinen[^1] fram under høye rop: Nåde, nåde være med den!
8 Og Herrens ord kom til meg, og det lød så:
9 Serubabels hender har grunnlagt dette hus, og hans hender skal fullføre det; og du skal kjenne at Herren, hærskarenes Gud, har sendt meg til dere.
10 For hvem vil forakte den ringe begynnelses dag? Med glede ser de syv øyne[^2] blyloddet i Serubabels hånd, disse Herrens øyne som farer omkring over hele jorden.
11 Da tok jeg til orde og sa til ham: Hva er disse to oljetrær ved lysestakens høyre og venstre side?
12 Og jeg tok annen gang til orde og sa til ham: Hva er de to oljegreiner tett ved de to gullrenner som gullet[^3] strømmer ut av?
13 Da sa han til meg: Vet du ikke hva disse er? Jeg svarte: Nei, herre!
14 Da sa han: Det er de to oljesalvede[^4] som står hos all jordens herre.

[^1]:  den øverste stein.
[^2]:  SKR 3, 9.
[^3]:  d.e. den glinsende olje.
[^4]:  d.e. de to Herrens salvede, folkets prestelige og fyrstelige overhoder, (Josva og Serubabel).
