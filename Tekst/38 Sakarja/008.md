## Kapittel 8

1 Og Herrens, hærskarenes Guds ord kom, og det lød så:
2 Så sier Herren, hærskarenes Gud: Jeg er såre nidkjær for Sion, ja, med stor harme er jeg nidkjær for det.
3 Så sier Herren: Jeg vender tilbake til Sion og vil bo i Jerusalem, og Jerusalem skal kalles den trofaste stad, og Herrens, hærskarenes Guds berg det hellige berg.
4 Så sier Herren, hærskarenes Gud: Enda en gang skal gamle menn og kvinner sitte på torvene i Jerusalem, hver med sin stav i hånden for sin høye alders skyld,
5 og torvene i byen skal være fulle av gutter og piker, som leker på torvene der.
6 Så sier Herren, hærskarenes Gud: Om dette kan være umulig i deres øyne som er blitt igjen av dette folk i de dager, mon det da også skulle være umulig i mine øyne? sier Herren, hærskarenes Gud.
7 Så sier Herren, hærskarenes Gud: Se, jeg frelser mitt folk fra de land der solen går opp, og fra de land der den går ned,
8 og jeg lar dem komme hit, og de skal bo i Jerusalem, og de skal være mitt folk, og jeg vil være deres Gud i sannhet og rettferdighet.
9 Så sier Herren, hærskarenes Gud: La deres hender være sterke, dere som i denne tid hører disse ord av de profeters munn som talte på den dag da grunnen ble lagt til Herrens, hærskarenes Guds hus, templet som skulle bygges!
10 For før den tid kom det intet ut hverken av menneskers eller dyrs arbeid; og ingen hadde fred for fienden, enten han dro ut eller han dro inn; for jeg slapp alle mennesker løs mot hverandre.
11 Men nå vil jeg ikke være som i tidligere dager mot dem som er blitt igjen av dette folk, sier Herren, hærskarenes Gud;
12 nå skal sæden være fredet: Vintreet skal gi sin frukt, jorden skal gi sin grøde, og himmelen skal gi sin dugg, og jeg vil la dem som er blitt igjen av dette folk, få alt dette til eie.
13 Og det skal skje at slik som dere, Judas hus og Israels hus, har vært en forbannelse blant hedningene, slik vil jeg nå frelse dere, og dere skal bli en velsignelse; frykt ikke! La deres hender være sterke!
14 For så sier Herren, hærskarenes Gud: Slik som jeg satte meg fore å gjøre dere ondt da deres fedre vakte min vrede, sier Herren, hærskarenes Gud, og jeg ikke angret det,
15 slik har jeg i disse dager satt meg fore å gjøre vel mot Jerusalem og Judas hus; frykt ikke!
16 Dette er det dere skal gjøre: Tal sannhet med hverandre, døm på tinge rettferdige dommer og dommer som skaper fred,
17 tenk ikke ut ondt mot hverandre i deres hjerte, og elsk ikke falsk ed! For alt dette hater jeg, sier Herren.
18 Og Herrens, hærskarenes Guds ord kom til meg, og det lød så:
19 Så sier Herren, hærskarenes Gud: Fasten i den fjerde måned[^1] og i den femte[^2] og i den syvende[^2] og i den tiende[^3] måned[^2] skal bli Judas hus til fryd og glede og til glade høytider. Men elsk sannhet og fred!
20 Så sier Herren, hærskarenes Gud: Enda en gang skal det skje at hele folkeslag og mange byers innbyggere skal komme hit.
21 Og innbyggerne i den ene by skal gå til den andre og si: La oss gå avsted for å bønnfalle Herren og for å søke ham, Herren, hærskarenes Gud! Jeg vil gå, jeg og.
22 Og mange folkeslag og tallrike hedningefolk skal komme for å søke Herren, hærskarenes Gud, i Jerusalem og for å bønnfalle Herren.
23 Så sier Herren, hærskarenes Gud: I de dager skal det skje at ti menn av alle hedningefolkenes tungemål skal gripe fatt i en jødisk manns kappefald og si: Vi vil gå med dere; for vi har hørt at Gud er med dere.

[^1]:  da ble Jerusalem inntatt; JER 39, 2; 52, 6. 7.
[^2]:  7, 5.
[^3]:  da begynte Jerusalems beleiring; 2KG 25, 1. ESK 24. 1. 2.
