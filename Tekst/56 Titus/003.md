## Kapittel 3

1 Minn dem om å underordne seg under myndigheter og øvrigheter, å være lydige, rede til all god gjerning,
2 ikke å spotte noen, ikke å være stridslystne, men milde, og vise all saktmodighet mot alle mennesker.
3 For også vi var engang uforstandige, ulydige, villfarende, slaver av mangehånde begjæringer og lyster, vi levde i ondskap og avind, vi var forhatt og hatet hverandre;
4 men da Guds, vår frelsers godhet og kjærlighet til menneskene ble åpenbart,
5 frelste han oss, ikke for rettferdige gjerningers skyld som vi hadde gjort, men etter sin miskunn, ved badet til gjenfødelse og fornyelse ved den Hellige Ånd,
6 som han rikelig har utøst over oss ved Jesus Kristus, vår frelser.
7 for at vi, rettferdiggjort ved hans nåde, etter håpet skulle bli arvinger til det evige liv.
8 Det er et troverdig ord, og dette vil jeg at du skal innprente, for at de som tror på Gud, må legge vinn på å gjøre gode gjerninger. Dette er godt og nyttig for menneskene;
9 men dårlige stridsspørsmål og slektstavler og kiv og trette om loven skal du holde deg fra; for de er unyttige og gagnløse.
10 Et menneske som gir seg av med vranglære, skal du vise fra deg, etter at du har formant ham én gang og én gang til,
11 for du vet at han er forvendt og synder, dømt av seg selv.
12 Når jeg sender Artemas eller Tykikus til deg, da gjør deg umak for å komme til meg i Nikopolis; for der har jeg tenkt å bli vinteren over.
13 Zenas, den lovkyndige, og Apollos skal du med omhu hjelpe på vei, for at intet skal fattes dem.
14 Også våre må lære å gjøre gode gjerninger, alt etter som det er trang til, for at de ikke skal være uten frukt.
15 Alle som er hos meg, hilser deg. Hils dem som elsker oss i troen! Nåden være med dere alle!
