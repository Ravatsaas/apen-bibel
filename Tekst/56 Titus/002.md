## Kapittel 2

1 Men tal du det som sømmer seg for den sunde lære,
2 at gamle menn skal være edrue, verdige, sindige, sunde i troen, i kjærligheten, i tålmodet;
3 likeså at gamle kvinner i sin ferd skal te seg som det sømmer seg for hellige, ikke fare med baktalelse, ikke være slaver av drikk, men veiledere i det gode,
4 for at de kan lære de unge kvinner å elske sine menn og sine barn,
5 å være sindige, rene, huslige, gode, lydige mot sine egne menn, for at Guds ord ikke skal bli spottet!
6 De unge menn skal du likeledes formane til å være sindige,
7 idet du i alle måter ter deg selv som et forbillede i gode gjerninger, og i din lære viser renhet, verdighet,
8 en sund, ulastelig tale, for at motstanderen må gå i seg selv, idet han ikke har noe ondt å si om oss.
9 Tjenere skal du formane til å være lydige mot sine egne herrer, i alle ting å tekkes dem, ikke å si imot,
10 ikke å være utro, men vise all god troskap, for at de i alt kan være en pryd for Guds, vår frelsers lære.
11 For Guds nåde er åpenbart til frelse for alle mennesker,
12 idet den optukter oss til å fornekte ugudelighet og de verdslige lyster og leve tuktig og rettferdig og gudfryktig i den nuværende verden,
13 mens vi venter på det salige håp og åpenbarelsen av den store Guds og vår frelser Jesu Kristi herlighet,
14 han som gav seg selv for oss for å forløse oss fra all urettferdighet og rense seg selv et eiendomsfolk, nidkjært til gode gjerninger.
15 Tal dette og forman og irettesett med all myndighet! La ingen ringeakte deg!
