## Kapittel 12

1 Engang talte Mirjam og Aron ille om Moses for den etiopiske kvinnes skyld som han hadde tatt til hustru; for han hadde ektet en etiopisk kvinne.
2 Og de sa: Er det bare Moses Herren har talt med, har han ikke talt med oss og? Og Herren hørte det.
3 Men Moses var en meget saktmodig mann, mere enn alle mennesker på jorden.
4 Og med ett sa Herren til Moses og til Aron og til Mirjam: Gå ut, alle tre, til sammenkomstens telt! Og de gikk ut alle tre.
5 Da kom Herren ned i en skystøtte og sto i inngangen til teltet, og han kalte på Aron og Mirjam, og de gikk ut begge to.
6 Og han sa: Hør nå hva jeg har å si dere: Er det en profet som dere, så gir jeg, Herren, meg til kjenne for ham i syner og taler med ham i drømmer.
7 Men så er det ikke med min tjener Moses; han er tro i hele mitt hus.
8 Munn til munn taler jeg med ham, klart og ikke i gåter, og han skuer Herrens skikkelse. Hvordan kunne dere da våge å tale ille om Moses, min tjener?
9 Og Herrens vrede ble tent opp mot dem, og han gikk bort.
10 Og da skyen vek bort fra teltet, se, da var Mirjam spedalsk, hvit som snø; og da Aron vendte seg mot Mirjam, så han at hun var spedalsk.
11 Da sa Aron til Moses: Hør meg, herre! La oss ikke lide for en synd vi har gjort i vår dårskap!
12 La henne ikke være som et dødt foster, hvis kjøtt er halvt fortært når det kommer ut av morsliv!
13 Da ropte Moses til Herren og sa: Akk Gud, helbred henne!
14 Og Herren sa til Moses: Om hennes far hadde spyttet henne i ansiktet, skulle hun da ikke sitte med skammen i syv dager? La henne holdes innestengt utenfor leiren i syv dager, så kan hun komme tilbake igjen.
15 Og Mirjam ble holdt innestengt utenfor leiren i syv dager; og folket brøt ikke opp før Mirjam var kommet tilbake igjen.
16 Deretter brøt folket opp fra Haserot og leiret seg i ørkenen Paran.
