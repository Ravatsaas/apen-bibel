## Kapittel 22

1 Så brøt Israels barn opp og leiret seg på Moabs ødemarker på andre siden av Jordan midt imot Jeriko.
2 Da Balak, Sippors sønn, så alt det Israel hadde gjort mot amorittene,
3 da ble Moab meget redd for folket, fordi det var så tallrikt, og de grudde for Israels barn.
4 Og Moab sa til de eldste i Midian: Nå vil denne store flokk spise opp alt det som er her rundt omkring oss, slik som oksen spiser opp markens grønne urter. - På den tid var Balak, Sippors sønn, konge i Moab.
5 Han sendte bud til Bileam, Beors sønn, i Petor, som ligger ved den store elv, til det land hvor han bodde blant sitt folk, for å be ham komme og si til ham: Se, her er kommet et folk fra Egypt; det fyller hele landet, og det har leiret seg midt imot meg.
6 Så kom nå og forbann dette folk for meg, for det er meg for mektig! Kanskje jeg da kunne slå det og drive det ut av landet; for jeg vet at den du velsigner, er velsignet, og den du forbanner, er forbannet.
7 Og Moabs eldste dro avsted sammen med Midians eldste og hadde spåmannslønn med seg; og de kom til Bileam og bar fram Balaks ord til ham.
8 Da sa han til dem: Bli her inatt, så vil jeg gi dere svar etter som Herren taler til meg. Og Moabs høvdinger ble hos Bileam.
9 Da kom Gud til Bileam og sa: Hva er det for folk som er hos deg?
10 Bileam svarte Gud: Balak, Sippors sønn, kongen i Moab, har sendt dette bud til meg:
11 Se, her er kommet et folk fra Egypt som fyller hele landet; kom nå og forbann det for meg! Kanskje jeg da blir i stand til å stride mot det og drive det ut.
12 Da sa Gud til Bileam: Du skal ikke gå med dem; du skal ikke forbanne folket, for det er velsignet.
13 Om morgenen, da Bileam var stått opp, sa han til Balaks høvdinger: Dra hjem til deres land! For Herren vil ikke gi meg lov til å følge med dere.
14 Da tok Moabs høvdinger avsted, og da de kom tilbake til Balak, sa de: Bileam ville ikke følge med oss.
15 Da sendte Balak andre høvdinger, flere og gjævere enn de første.
16 Og de kom til Bileam og sa til ham: Så sier Balak, Sippors sønn: Kjære, la deg ikke hindre fra å komme til meg!
17 Jeg vil vise deg stor ære, og alt det du sier til meg, vil jeg gjøre; så kom da og forbann dette folk for meg!
18 Da svarte Bileam og sa til Balaks tjenere: Om Balak gav meg hele sitt hus fullt av sølv og gull, kunne jeg ikke overtrede Herrens, min Guds ord, hverken i smått eller stort.
19 Men bli nå også dere her inatt, for at jeg kan få vite hva mere Herren har å si meg.
20 Og Gud kom til Bileam om natten og sa til ham: Dersom disse menn er kommet for å hente deg, så gjør deg ferdig og dra med dem! Men gjør ikke annet enn hva jeg sier til deg!
21 Om morgenen sto Bileam opp og salte sin eselhoppe og dro med Moabs høvdinger.
22 Men Guds vrede ble tent opp fordi han reiste, og Herrens engel stilte seg på veien for å stå ham imot da han kom ridende på sin eselhoppe og hadde sine to tjenere med seg.
23 Og eselhoppen så Herrens engel, som sto på veien med et draget sverd i sin hånd; da tok den av veien og ut på marken; men Bileam slo eselhoppen for å vike den inn på veien igjen.
24 Siden stilte Herrens engel seg på en smal vei mellom vingårdene, hvor det var stengjerde på begge sider.
25 Og da eselhoppen så Herrens engel, trykte den seg inn til muren og klemte Bileams fot mot muren; da slo han den igjen.
26 Så gikk Herrens engel lenger fram og stilte seg på et trangt sted, hvor det ingen råd var til å bøye av, hverken til høyre eller til venstre.
27 Og da eselhoppen så Herrens engel, la den seg ned under Bileam; da ble Bileams vrede tent opp, og han slo eselhoppen med sin kjepp.
28 Men Herren åpnet eselhoppens munn, og den sa til Bileam: Hva har jeg gjort deg, siden du nå har slått meg tre ganger?
29 Bileam svarte eselhoppen: Du har hatt meg til narr. Hadde jeg bare et sverd i min hånd, så ville jeg nå slå deg ihjel.
30 Da sa eselhoppen til Bileam: Er ikke jeg din eselhoppe, som du har ridd på all din tid like til denne dag? Har jeg nogensinne hatt for vis å gjøre slik mot deg? Han sa: Nei!
31 Og Herren åpnet Bileams øyne, så han så Herrens engel, som sto på veien med et draget sverd i sin hånd; da bøyde han seg og falt ned på sitt ansikt.
32 Og Herrens engel sa til ham: Hvorfor har du nå tre ganger slått din eselhoppe? Se, jeg er gått ut for å stå deg imot; for jeg ser at denne vei fører til fordervelse.
33 Eselhoppen så meg og har nå tre ganger bøyd av veien for meg; hvis den ikke hadde bøyd av veien for meg, så hadde jeg nå slått deg ihjel, men latt den leve.
34 Da sa Bileam til Herrens engel: Jeg har syndet, fordi jeg ikke skjønte at du sto imot meg på veien; men hvis det er deg imot, så vil jeg vende tilbake.
35 Herrens engel sa til Bileam: Følg med mennene! Men tal ikke annet enn hva jeg sier til deg! Så fulgte Bileam med Balaks høvdinger.
36 Da Balak hørte at Bileam kom, dro han ham i møte til den by i Moab som ligger på grensen ved Arnon, ved den ytterste grense.
37 Og Balak sa til Bileam: Sendte jeg ikke bud til deg og ba deg komme hit? Hvorfor kom du ikke til meg? Mener du jeg ikke skulle kunne vise deg ære nok?
38 Bileam svarte: Nå ser du jeg er kommet til deg; men står det vel i min makt å tale noe? Det ord Gud legger i min munn, det må jeg tale.
39 Så dro Bileam med Balak, og de kom til Kirjat-Husot.
40 Og Balak ofret storfe og småfe og sendte til Bileam og de høvdinger som var med ham.
41 Morgenen etter tok Balak Bileam med seg og førte ham opp på Bamot Ba'al; derfra så han den ytterste del av folket.
