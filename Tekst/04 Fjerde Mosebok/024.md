## Kapittel 24

1 Da Bileam så at det var Herrens vilje at han skulle velsigne Israel, gikk han ikke bort for å søke tegn, som han hadde gjort de to første ganger, men vendte seg mot ørkenen.
2 Og Bileam løftet sine øyne og så Israel leiret etter sine stammer. Da kom Guds Ånd over ham,
3 og han tok til å kvede og sa: Så sier Bileam, Beors sønn, så sier mannen hvis øye er lukket[^1],
4 så sier han som hører ord fra Gud, som skuer syner fra den Allmektige, segnet til jorden med åpnet øye:
5 Hvor fagre er dine telt, Jakob, dine boliger, Israel!
6 Som vide bekkedaler, som haver ved en elv, som aloëtrær Herren har plantet, som sedrer ved vannet!
7 Det strømmer vann av hans spann, og hans slekt bor ved store vann. Mektigere enn Agag[^2] skal hans konge være, opphøyet hans kongerike!
8 Gud førte ham ut av Egypt; styrke har han som en villokse; han skal fortære hedningefolkene som står ham imot, og knuse deres ben og gjennombore dem med sine piler.
9 Han legger seg, han hviler som en løve, som en løvinne; hvem våger å vekke ham? Velsignet være den som velsigner deg, og forbannet den som forbanner deg!
10 Da ble Balaks vrede tent opp mot Bileam, og han slo hendene sine sammen. Og Balak sa til Bileam: Jeg kalte deg hit for å forbanne mine fiender, og nå har du velsignet tre ganger.
11 Far nå hjem så fort du kan! Jeg hadde tenkt å vise deg ære, men du ser Herren har nektet deg den.
12 Bileam svarte Balak: Sa jeg ikke allerede til de bud du sendte til meg:
13 Om Balak gav meg sitt hus fullt av sølv og gull, kunne jeg ikke overtrede Herrens ord og gjøre noe etter mitt eget tykke, enten godt eller ondt; jeg kan ikke tale annet enn hva Herren sier.
14 Se, jeg vender nå hjem til mitt folk; men la meg først varsle deg om hva dette folk skal gjøre med ditt folk i de siste dager[^3].
15 Og han tok til å kvede og sa: Så sier Bileam, Beors sønn, så sier mannen hvis øye er lukket,
16 så sier han som hører ord fra Gud og har fått kunnskap fra den Høyeste, han som skuer syner fra den Allmektige, segnet til jorden med åpnet øye:
17 Jeg ser ham, men ikke nå, jeg skuer ham, men ikke nær; en stjerne stiger opp av Jakob, et spir løfter seg fra Israel; han knuser Moabs tinninger og utrydder ufreds-slekten.
18 Edom blir ham underlagt, og Se'ir, hans fiende, blir ham underlagt; stort velde vinner Israel.
19 En hersker går ut fra Jakob, han utrydder av byene dem som har reddet seg dit.
20 Så fikk han se amalekittene; da tok han til å kvede og sa: Det første blant hedningefolkene er Amalek; men til sist skal han gå til grunne.
21 Så fikk han se kenittene, og han tok til å kvede og sa: Fast er din bolig, og bygget på klippen ditt rede;
22 men enda skal Kain[^4] bli ødelagt når Assur fører deg bort i fangenskap.
23 Så tok han igjen til å kvede og sa: Ve! Hvem skal bli i live når Gud lar dette skje?
24 Skiber kommer fra Kittims kyst[^5], de kuer Assur, og de kuer Eber; men også han[^6] skal gå til grunne.
25 Så gjorde Bileam seg rede og vendte hjem igjen; og Balak dro også sin vei.

[^1]:  nemlig for den ytre verden.
[^2]:  sannsynligvis et felles navn på amalekittenes konger; 1SA 15, 8.
[^3]:  1MO 49, 1.
[^4]:  kenittenes stamfar står i stedet for folket selv.
[^5]:  Kittim er egentlig Kypern, og i videre mening øyene og kystene nordvest for Jødeland.
[^6]:  han som kommer fra Kittims kyst.
