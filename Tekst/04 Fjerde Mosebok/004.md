## Kapittel 4

1 Og Herren talte til Moses og Aron og sa:
2 Ta opp manntal over Kahats barn blant levittene etter deres slekter og familier,
3 fra trettiårsalderen og oppover inntil femtiårsalderen, over alle som skal trede inn i tjenesten og utføre arbeid ved sammenkomstens telt!
4 Det som Kahats barn skal stelle med ved sammenkomstens telt, det er de høyhellige ting.
5 Når leiren bryter opp, skal Aron og hans sønner gå inn og ta ned det dekkende forheng og bre det over vitnesbyrdets ark.
6 De skal legge et dekke av takasskinn over den og over dette igjen bre en duk, helt igjennom av blå ull, og så sette inn bærestengene.
7 Over skuebrøds-bordet skal de bre en duk av blå ull, og på det skal de legge fatene og skålene og begerne og drikkoffer-kannene, og det stadige brød[^1] skal også ligge der.
8 Over alt dette skal de bre en duk av karmosinrød ull og legge et dekke av takasskinn om det og sette inn bærestengene.
9 Så skal de ta en duk av blå ull og med det dekke lysestaken og dens lamper og lysesaksene og brikkene og alle oljekarene som brukes til tjenesten ved den.
10 Og de skal legge den og alt som hører til den, i et dekke av takasskinn og legge det på en bærebør.
11 Over det gullkledde alter skal de bre en duk av blå ull og legge et dekke av takasskinn om det og sette inn bærestengene.
12 Så skal de ta alle de redskaper som brukes til tjenesten i helligdommen, og legge dem i en duk av blå ull og dekke dem til med et dekke av takasskinn og legge dem på en bærebør.
13 Alteret[^2] skal de rense for asken og bre en duk av purpurrød ull over det.
14 og på det legge alle de redskaper som brukes til tjenesten ved alteret: fyrfatene, kjøttgaflene og ildskuffene og skålene til å sprenge blod med, alle alterets redskaper; de skal bre et dekke av takasskinn over og sette inn bærestengene.
15 Når så Aron og hans sønner ved leirens oppbrudd er ferdig med å dekke over helligdommen og alle helligdommens redskaper, så skal Kahats barn komme og bære; men de må ikke røre ved helligdommen, for at de ikke skal dø. Dette er det Kahats barn har å bære av det som hører til sammenkomstens telt.
16 Men Eleasar, sønn til Aron, presten, skal ha oppsynet med oljen til lysestaken og den velluktende røkelse og det stadige matoffer og salvingsoljen, og oppsynet med hele tabernaklet og alt som i det er av hellige ting og redskaper som hører til.
17 Og Herren talte til Moses og Aron og sa:
18 La ikke kahatittenes slektsgrein bli utryddet av levittenes stamme,
19 men gjør slik med dem for at de skal leve og ikke dø når de kommer nær til de høyhellige ting: Aron og hans sønner skal gå inn og sette enhver av dem til sin tjeneste og til det han skal bære;
20 men selv må de ikke gå inn og se på de hellige ting, enn ikke et øyeblikk, for at de ikke skal dø.
21 Og Herren talte til Moses og sa:
22 Ta også opp manntall over Gersons barn etter deres familier og slekter!
23 Fra trettiårsalderen og oppover inntil femtiårsalderen skal du mønstre dem, alle som skal trede inn i tjenesten og utføre arbeid ved sammenkomstens telt.
24 Dette skal være Gerson-slektenes gjerning med å tjene og bære:
25 De skal bære tabernaklets tepper og sammenkomstens telt med dekket og varetaket av takasskinn, som ligger ovenpå, og dekket for inngangen til sammenkomstens telt
26 og omhengene til forgården og forhenget for porten til forgården som er rundt om tabernaklet og alteret, og snorene som hører til, og alle redskapene som brukes til arbeidet derved; og alt som er å gjøre med disse ting, skal de utføre.
27 Etter Arons og hans sønners ord skal all tjeneste utføres som Gersons barn har å gjøre, både med alt det de har å bære, og med hele deres tjeneste; og dere skal overgi til deres varetekt alt det de har å bære.
28 Dette skal være Gerson-slektenes tjeneste ved sammenkomstens telt; og Itamar, sønn til Aron, presten, skal ha oppsyn med det de har å ta vare på.
29 Meraris barn skal du mønstre etter deres slekter og familier.
30 Fra trettiårsalderen og oppover inntil femtiårsalderen skal du mønstre dem, alle som skal trede inn i tjenesten og utføre arbeidet ved sammenkomstens telt.
31 Og dette er det som de har å bære, alt det de skal stelle med ved sammenkomstens telt: tabernaklets planker og dets tverrstenger og stolper og fotstykker
32 og stolpene til forgården rundt omkring med deres fotstykker og plugger og snorer, alle redskaper som hører til, og alt som brukes til arbeidet derved; og dere skal ved navn overgi dem de ting som de har å bære.
33 Dette skal være Merari-slektenes tjeneste, alt det de skal stelle med ved sammenkomstens telt under oppsyn av Itamar, sønn til Aron, presten.
34 Så mønstret Moses og Aron og menighetens høvdinger kahatittene etter deres slekter og familier,
35 fra trettiårsalderen og oppover inntil femtiårsalderen, alle som skulle trede inn i tjenesten og utføre arbeid ved sammenkomstens telt.
36 Og de av dem som ble mønstret, hver etter sin slekt, var to tusen, syv hundre og femti.
37 Så mange var de som ble mønstret i kahatittenes slekter, alle de som tjente ved sammenkomstens telt, og som Moses og Aron mønstret etter Herrens ord ved Moses.
38 Og de av gersonittene som ble mønstret etter sine slekter og familier,
39 fra trettiårsalderen og oppover inntil femtiårsalderen, alle som skulle trede inn i tjenesten og utføre arbeid ved sammenkomstens telt -
40 de av dem som ble mønstret etter sine slekter og familier - var to tusen, seks hundre og tretti.
41 Så mange var de som ble mønstret i gersonittenes slekter, alle de som tjente ved sammenkomstens telt, og som Moses og Aron mønstret etter Herrens ord.
42 Og de som ble mønstret i merarittenes slekter, hver etter sin slekt og familie,
43 fra trettiårsalderen og oppover inntil femtiårsalderen, alle som skulle trede inn i tjenesten og utføre arbeid ved sammenkomstens telt -
44 de av dem som ble mønstret etter sine slekter - var tre tusen og to hundre.
45 Så mange var de som Moses og Aron mønstret i merarittenes slekter etter Herrens ord ved Moses.
46 Alle de som Moses og Aron og Israels høvdinger mønstret av levittene etter deres slekter og familier,
47 fra trettiårsalderen og oppover inntil femtiårsalderen, alle som skulle utføre arbeid ved sammenkomstens telt med å tjene og med å bære -
48 de som ble mønstret - var åtte tusen, fem hundre og åtti.
49 Etter Herrens ord ble de mønstret under Moses' oppsyn, og hver ble satt til å utføre den tjeneste og bære den byrde han skulle; og de som ble mønstret av Moses, var de som Herren hadde befalt ham å mønstre.

[^1]:  skuebrødene.
[^2]:  brennoffer-alteret.
