## Kapittel 14

1 Da tok hele menigheten til å rope og skrike, og folket gråt hele natten.
2 Og alle Israels barn knurret mot Moses og Aron, og hele menigheten sa til dem: Gid vi var død i Egypt eller her i ørkenen! Å, at vi var død!
3 Hvorfor fører Herren oss inn i dette land, så vi må falle for sverdet? Våre hustruer og våre barn vil bli til rov. Var det ikke bedre for oss å vende tilbake til Egypt?
4 Og de sa til hverandre: La oss velge oss en høvding og vende tilbake til Egypt!
5 Da falt Moses og Aron ned på sitt ansikt foran hele den forsamlede menighet av Israels barn.
6 Og Josva, Nuns sønn, og Kaleb, Jefunnes sønn, som var blant dem som hadde utspeidet landet, sønderrev sine klær
7 og talte til hele Israels barns menighet og sa: Det land som vi dro igjennom for å utspeide det, er et overmåte godt land.
8 Dersom Herren har velbehag i oss, så fører han oss inn i dette land og gir oss det - et land som flyter med melk og honning.
9 Sett dere bare ikke opp mot Herren og vær ikke redde for folket i det land, for vi skal fortære dem som det var brød; deres vern er veket fra dem, og Herren er med oss, vær ikke redde for dem!
10 Da ville hele menigheten steine dem; men Herrens herlighet åpenbarte seg i sammenkomstens telt for alle Israels barn.
11 Og Herren sa til Moses: Hvor lenge skal dette folk forakte meg, og hvor lenge vil de la være å tro på meg, enda jeg har gjort så mange tegn iblant dem?
12 Jeg vil slå dem med pest og utrydde dem, og så vil jeg gjøre deg til et større og sterkere folk enn dette.
13 Da sa Moses til Herren: Egypterne har hørt at du med din kraft har ført dette folk ut fra dem,
14 og de har sagt det til dette lands innbyggere; de har hørt at du, Herre, er midt iblant dette folk, at du, Herre, har åpenbart deg for dem øye til øye, og at din sky står over dem, og at du går foran dem i en skystøtte om dagen og i en ildstøtte om natten.
15 Men dreper du nå dette folk, alle som en, da kommer hedningene, som har hørt ditt ry, til å si:
16 Herren maktet ikke å føre dette folk inn i det land han hadde tilsvoret dem, derfor slaktet han dem ned i ørkenen.
17 Men la nå din kraft, Herre, vise seg stor, som du har talt og sagt:
18 Herren er langmodig og rik på miskunnhet, han tilgir misgjerning og overtredelse; men han lar ikke den skyldige ustraffet, han hjemsøker fedres misgjerning på barn, på dem i tredje og på dem i fjerde ledd.
19 Tilgi da dette folk dets misgjerning etter din store miskunnhet, som du har tilgitt dem hele veien fra Egypt og hit!
20 Da sa Herren: Jeg har tilgitt dem etter ditt ord.
21 Men sa sant jeg lever og hele jorden er full av Herrens herlighet,
22 så skal alle de menn som har sett min herlighet og de tegn som Jeg har gjort i Egypt og i ørkenen, og som nå har fristet meg ti ganger og ikke hørt på min røst,
23 sannelig, de skal ikke se det land jeg bar tilsvoret deres fedre; ingen som har foraktet meg, skal få se det
24 Men min tjener Kaleb - fordi det var en annen ånd i ham, og han trolig fulgte meg, så vil jeg føre ham inn i det land han har vært i, og hans ætt skal eie det.
25 Men amalekittene og kana'anittene bor her i dalen; vend derfor om imorgen og dra ut i ørkenen på veien til det Røde Hav!
26 Og Herren talte til Moses og Aron og sa:
27 Hvor lenge skal denne onde menighet holde på å knurre mot meg? Jeg har hørt Israels barns knurr, hvordan de knurrer mot meg.
28 Si til dem: Så sant jeg lever, sier Herren: Som dere har talt for mine ører[^1], slik vil jeg gjøre med dere:
29 I denne ørken skal deres døde kropper falle, alle de blant dere som ble mønstret, så mange som dere er, fra tyveårsalderen og oppover, dere som har knurret mot meg;
30 sannelig, dere skal ikke komme inn i det land som jeg med oppløftet hånd har svoret å ville la dere bo i, undtagen Kaleb, Jefunnes sønn, og Josva, Nuns sønn.
31 Deres barn, som dere sa ville bli til rov, dem vil jeg føre der inn, og de skal lære det land å kjenne som dere har ringeaktet.
32 Men deres døde kropper skal falle i denne ørken.
33 Og deres barn skal flakke om som hyrder i ørkenen i førti år og bøte for deres utroskap mot Herren, inntil dere alle er blitt til lik i ørkenen.
34 Slik som dere utspeidet landet i førti dager, slik skal dere lide for deres misgjerninger i førti år, et år for hver dag; og dere skal kjenne at jeg har vendt meg bort fra dere.
35 Jeg, Herren, har sagt: Sannelig, slik vil jeg gjøre med hele denne onde menighet, som har sammensvoret seg mot meg; her i ørkenen skal de gå til grunne, her skal de dø.
36 De menn som Moses hadde sendt for å utspeide landet, og som var kommet tilbake og hadde fått hele menigheten til å knurre mot ham ved å tale ille om landet,
37 disse menn, som hadde talt ille om landet, ble slått ned for Herrens åsyn og døde.
38 Bare Josva, Nuns sønn, og Kaleb, Jefunnes sønn, ble i live av de menn som var gått avsted for å utspeide landet.
39 Og Moses bar disse ord fram for alle Israels barn; da sørget folket sårt.
40 Og de sto tidlig opp om morgenen og dro oppover mot fjellhøyden og sa: Se, her er vi, og vi vil dra opp til det sted som Herren har talt om; for vi har syndet.
41 Men Moses sa: Hvorfor overtreder dere Herrens bud? Det vil ikke lykkes.
42 Dra ikke der opp! For Herren er ikke blant dere, dere kommer bare til å bli slått av deres fiender.
43 For amalekittene og kana'anittene vil møte dere der, og dere skal falle for sverdet, fordi dere har vendt dere bort fra Herren, og Herren vil ikke være med dere.
44 Men de dro i overmodig tross opp til fjellhøyden; men Herrens pakts ark og Moses forlot ikke leiren.
45 Da kom amalekittene og kana'anittene, som bodde der på fjellet, ned og slo dem sønder og sammen og forfulgte dem like til Horma.

[^1]:  4MO 14, 2.
