## Kapittel 19

1 Og Herren talte til Moses og Aron og sa:
2 Dette er et lovbud som Herren har kunngjort: Si til Israels barn at de skal komme til deg med en rød kvige som ikke har lyte eller feil, og som det ikke er kommet åk på.
3 Den skal dere gi til Eleasar, presten, og han skal føre den utenfor leiren, og de skal slakte den for hans åsyn.
4 Og Eleasar, presten, skal ta noe av dens blod på sin finger, og han skal sprenge med blodet syv ganger bortimot forsiden av sammenkomstens telt.
5 Så skal de brenne kvigen for hans øyne; både dens hud og dens kjøtt og dens blod, og skarnet med, skal de brenne.
6 Og presten skal ta sedertre og isop og karmosinrød ull og kaste det i ilden, der hvor kvigen brennes.
7 Deretter skal presten vaske sine klær og bade sitt legeme i vann, så kan han komme inn i leiren; men han skal være uren til om kvelden.
8 Den mann som brenner kvigen, skal og vaske sine klær i vann og bade sitt legeme i vann; men han skal være uren til om kvelden.
9 Og en mann som er ren, skal sanke sammen asken av kvigen og legge den utenfor leiren på et rent sted, og den skal gjemmes for Israels barns menighet til renselsesvann; det er et syndoffer.
10 Og den som sanker sammen asken av kvigen, skal vaske sine klær og være uren til om kvelden. Dette skal være en evig lov for Israels barn og for den fremmede som bor iblant dem.
11 Den som rører ved en død, ved liket av et menneske, han skal være uren i syv dager.
12 Den tredje og den syvende dag skal han rense seg med vannet,[^1] så blir han ren; men renser han seg ikke den tredje dag og den syvende dag, da blir han ikke ren.
13 Hver den som rører ved en død, ved liket av et menneske som er død, og ikke renser seg, han gjør Herrens tabernakel urent, han skal utryddes av Israel; fordi det ikke er sprengt renselsesvann på ham, er han uren, hans urenhet kleber fremdeles ved ham.
14 Dette er loven: Når et menneske dør i et telt, skal hver den som kommer inn i teltet, og alt det som er i teltet, være urent i syv dager.
15 Og ethvert åpent kar som der ikke er bundet dekke over, er urent.
16 Og hver den som ute på marken rører ved en som er drept med sverd, eller ved et annet lik eller ved menneskeben eller ved en grav, skal være uren i syv dager.
17 Og for å rense den som slik er blitt uren, skal de ta noe av asken etter det brant syndoffer og helle rinnende vann på det i et kar.
18 Og en mann som er ren, skal ta Isop og dyppe i vannet og sprenge på teltet og på alle de ting og alle de folk som var der, og på den som har rørt ved menneskeben eller ved en som er drept, eller ved et annet lik eller ved en grav.
19 Og den tredje dag og den syvende dag skal den rene sprenge noe av vannet på den som er blitt uren; og når hans renselse er fullført på den syvende dag, skal han vaske sine klær og bade seg i vann, så blir han ren om kvelden.
20 Men den som blir uren og ikke renser seg, han skal utryddes av menigheten; for han har gjort Herrens helligdom uren; det er ikke sprengt renselsesvann på ham, han er uren.
21 Dette skal være en evig lov for dem. Den som sprenger med renselsesvannet, skal vaske sine klær, og den som rører ved renselsesvannet, skal være uren til om kvelden.
22 Og alt det den urene rører ved, skal være urent, og den som rører ved ham, skal være uren til om kvelden.

[^1]:  renselsesvannet, 4MO 19, 9.
