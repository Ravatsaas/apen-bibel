## Kapittel 32

1 Rubens barn og Gads barn hadde en mengde fe, en svær mengde; og da de så at Jasers land og Gileads land var vel skikket for feavl,
2 kom de - både Gads barn og Rubens barn - og sa til Moses og Eleasar, presten, og menighetens høvdinger:
3 Atarot og Dibon og Jaser og Nimra og Hesbon og El'ale og Sebam og Nebo og Beon,
4 det land som Herren har latt Israels menighet vinne med sverdet, er et land som er vel skikket for feavl, og dine tjenere har meget fe.
5 Og de sa: Dersom vi har funnet nåde for dine øyne, så la dine tjenere få dette land til eiendom, la oss slippe å dra over Jordan!
6 Da sa Moses til Gads barn og Rubens barn: Skal deres brødre dra i krigen, og dere bli her?
7 Hvorfor vil dere vende Israels barns hu bort, så de ikke vil dra over til det land Herren hat gitt dem?
8 Det samme gjorde deres fedre da jeg sendte dem fra Kades-Barnea for å se på landet;
9 da de hadde draget opp til Eskoldalen og hadde sett på landet, vendte de Israels barns hu bort, så de ikke ville gå inn i det land Herren hadde gitt dem.
10 Den dag ble Herrens vrede tent opp, og han svor og sa:
11 Ingen av de menn som dro opp fra Egypt, fra tyveårsalderen og opover, skal få se det land som jeg har tilsvoret Abraham, Isak og Jakob; for de har ikke fulgt meg som de skulle -
12 ingen uten Kaleb, Jefunnes sønn, kenisitten, og Josva, Nuns sønn; for de har trolig fulgt Herren.
13 Så ble Herrens vrede tent opp mot Israel, og han lot dem vanke om i ørkenen i førti år, til hele den slekt var utdød som hadde gjort det som var ondt i Herrens øyne.
14 Og nå treder dere i deres fedres spor, en yngel av syndige menn, for enda mere å øke Herrens brennende vrede mot Israel;
15 for vender dere dere bort, så dere ikke vil følge ham, da vil han la Israel bli enda lenger i ørkenen, og dere vil føre ulykke over hele dette folk.
16 Da gikk de fram til ham og sa: Vi vil bare bygge hegn her for vårt fe og byer for våre kvinner og barn,
17 men selv vil vi skyndsomt væbne oss og dra fram foran Israels barn, til vi har ført dem dit de skal; men våre kvinner og barn skal bli i de faste byer, så de kan være trygge for landets innbyggere.
18 Vi vil ikke vende tilbake til våre hus før Israels barn har fått hver sin arv;
19 for vi vil ikke ta arv med dem på den andre side av Jordan og lenger borte når vi har fått vår arv på denne side, østenfor Jordan.
20 Da sa Moses til dem: Dersom dere gjør dette, så dere væbner dere for Herrens åsyn til krigen,
21 og alle deres væbnede menn drar over Jordan for Herrens åsyn, til han har drevet sine fiender bort fra sine øyne,
22 og dere ikke vender tilbake før landet er undertvunget for Herrens åsyn, så skal dere være uten skyld både for Herren og for Israel, og dere skal ha landet her til eiendom for Herrens åsyn.
23 Men dersom dere ikke gjør så, da synder dere mot Herren, og dere skal vite at deres synd skal finne dere.
24 Bygg dere da byer for deres kvinner og barn og hegn for deres småfe, og gjør som dere har lovt!
25 Da sa Gads barn og Rubens barn til Moses: Dine tjenere skal gjøre som min herre har befalt;
26 våre barn, våre hustruer, vårt fe og alle våre kløvdyr skal bli her i Gileads byer;
27 men dine tjenere, så mange av oss som er væbnet til strid, vil dra over Jordan for Herrens åsyn og være med i krigen, slik som min herre sier.
28 Og Moses gav befaling om dem til Eleasar, presten, og Josva, Nuns sønn, og overhodene for familiene i Israels barns stammer.
29 Og Moses sa til dem: Dersom Gads barn og Rubens barn, så mange av dem som er væbnet, drar med dere over Jordan til krigen for Herrens åsyn, og dere legger landet under dere, da skal dere gi dem Gileads land til eiendom;
30 men dersom de ikke drar væbnet over med dere, da skal de få sin eiendom i Kana'ans land, sammen med dere andre.
31 Og Gads barn og Rubens barn svarte og sa: Det som Herren har sagt til dine tjenere, det vil vi gjøre;
32 Vi vil dra væbnet over til Kana'ans land for Herrens åsyn, men vår arve-eiendom skal være på denne side av Jordan.
33 Så lot Moses Gads barn og Rubens barn og halvdelen av Manasses, Josefs sønns stamme få de riker som Sihon, amorittenes konge, og Og, kongen i Basan, hadde eid, hele landet med byer og omliggende marker, alle byene i landet rundt omkring.
34 Og Gads barn bygget opp igjen Dibon og Atarot og Aroer
35 og Atrot-Sofan og Jaser og Jogbeha
36 og Bet-Nimra og Bet-Haran, faste byer og hegn for feet.
37 Og Rubens barn bygget opp igjen Hesbon og El'ale og Kirjata'im
38 og Nebo og Ba'al-Meon, hvis navn ble forandret, og Sibma; og de gav de byer som de bygget opp igjen, deres navn.
39 Og Makirs, Manasses sønns barn dro til Gilead og inntok det og drev amorittene, som bodde der, bort.
40 Og Moses gav Makir*, Manasses sønn, Gilead, og han bodde der. / {* nemlig hans etterkommere.}
41 Og Ja'ir, Manasses sønn, dro avsted og inntok deres* landsbyer; og han kalte dem Ja'irs byer. / {* amorittenes.}
42 Og Nobah dro avsted og inntok Kenat med tilhørende småbyer; og han kalte det Nobah etter sitt eget navn.
