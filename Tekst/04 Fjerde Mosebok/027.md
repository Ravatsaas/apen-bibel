## Kapittel 27

1 Men Selofhads døtre - han var sønn av Hefer, Gileads sønn, som igjen var sønn av Makir, Manasses sønn, av Manasses, Josefs sønns ætt, og hans døtre hette Mahla, Noa og Hogla og Milka og Tirsa -
2 de gikk fram for Moses og Eleasar, presten, og høvdingene og hele menigheten ved inngangen til sammenkomstens telt og sa:
3 Vår far døde i ørkenen, og han var ikke med i den flokk som satte seg opp mot Herren - i Korahs flokk - men han døde for sin egen synds skyld*, og han hadde ingen sønner. / {* 4MO 14, 29.}
4 Hvorfor skal vår fars navn gå ut av hans ætt, fordi om han ingen sønn hadde? Gi oss eiendom blant vår fars brødre!
5 Og Moses førte deres sak fram for Herrens åsyn.
6 Da sa Herren til Moses:
7 Selofhads døtre har rett i det de sier; du skal gi dem eiendom til arv blant deres fars brødre og la deres fars arv gå over til dem.
8 Og til Israels barn skal du tale slik: Når en mann dør, og han ingen sønn har, da skal dere la hans arv gå over til hans datter.
9 Og dersom han ingen datter har, så skal dere gi hans brødre hans arv.
10 Og dersom han ingen brødre har, så skal dere gi hans fars brødre hans arv.
11 Men dersom hans far ingen brødre har, så skal dere gi hans arv til den nærmeste frende i ætten; han skal arve den. Dette skal være gjeldende rett blant Israels barn, slik som Herren har befalt Moses.
12 Siden sa Herren til Moses: Stig opp på Abarim-fjellet her og se utover landet som jeg har gitt Israels barn!
13 Og når du har sett det, da skal du og samles til dine fedre slik som din bror Aron ble samlet til sine fedre,
14 fordi dere var. gjenstridige mot mitt ord i ørkenen Sin, dengang menigheten kivedes med meg, og dere skulle helliget meg ved å la vann strømme fram for deres øyne. Det er Meribas vann ved Kades i ørkenen Sin.
15 Da talte Moses til Herren og sa:
16 Herre, du Gud som råder over livsens ånde i alt kjød, vil du ikke sette en mann over menigheten,
17 som kan gå ut og inn foran dem, og som kan føre dem ut og føre dem inn, så Herrens menighet ikke skal være som sauer uten hyrde!
18 Og Herren sa til Moses: Ta Josva, Nuns sønn. Han er en mann som det er ånd i. Legg din hånd på ham,
19 og still ham fram for Eleasar, presten, og for hele menigheten og innsett ham i hans tjeneste for deres øyne,
20 og legg noe av din verdighet på ham, så hele Israels barns menighet må lyde ham!
21 Og han skal stå fram for Eleasar, presten, og Eleasar skal for Herrens åsyn søke urims dom for ham; etter hans ord skal de gå ut, og etter hans ord skal de gå inn, han selv med alle Israels barn og hele menigheten.
22 Så gjorde Moses som Herren hadde befalt ham; han tok Josva og stilte ham fram for Eleasar, presten, og for hele menigheten,
23 og han la sine hender på ham og innsatte ham i hans tjeneste, slik som Herren hadde talt ved Moses.
