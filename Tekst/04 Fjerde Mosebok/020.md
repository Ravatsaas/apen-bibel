## Kapittel 20

1 I den første måned* kom Israels barn, hele menigheten, til ørkenen Sin, og folket ble en tid i Kades; der døde Mirjam, og der ble hun begravet; / {* i det firtiende år, 4MO 33, 38.}

2 Men menigheten hadde ikke vann; da samlet de seg mot Moses og Aron.
3 Og folket kivedes med Moses og sa: Å, at vi var omkommet dengang våre brødre omkom for Herrens åsyn!
4 Hvorfor har dere ført Herrens menighet inn i denne ørken, så vi må dø her, både vi og vår buskap?
5 Og hvorfor har dere ført oss opp fra Egypt, så vi er kommet til dette onde sted, hvor det hverken vokser korn eller fiken eller vintrær eller granatepler, og hvor det ikke finnes vann å drikke?
6 Men Moses og Aron gikk bort fra folket, til inngangen til sammenkomstens telt, og falt ned på sitt ansikt; da åpenbarte Herrens herlighet seg for dem.
7 Og Herren talte til Moses og sa:
8 Ta staven og kall menigheten sammen, du og Aron, din bror, og dere skal tale til klippen midt for deres øyne, så skal den gi vann fra seg; slik skal du la vann strømme ut av klippen for dem og gi både menigheten og dens buskap å drikke.
9 Da tok Moses staven som lå foran Herrens åsyn, slik som Herren hadde befalt ham.
10 Og Moses og Aron kalte menigheten sammen foran klippen, og han sa til dem: Nå, dere gjenstridige! Mon vi kan la vann strømme fram for dere av denne klippe?
11 Så løftet Moses sin hånd og slo med sin stav to ganger på klippen; da strømmet der meget vann ut, så både menigheten og dens buskap fikk drikke.
12 Men Herren sa til Moses og Aron: Fordi dere ikke trodde på meg og ikke helliget meg for Israels barns øyne, derfor skal dere ikke føre dette folk inn i det land jeg har gitt dem.
13 Dette var Meribas vann, hvor Israels barn kivedes med Herren, og han helliget seg på dem.
14 Fra Kades sendte Moses bud til Edoms konge og lot si: Så sier din bror Israel: Du vet hvor meget ondt vi har lidt.
15 Våre fedre dro ned til Egypt, og vi bodde i Egypt i lang tid, og egypterne fór ille med oss og våre fedre.
16 Da ropte vi til Herren, og han hørte vår bønn og sendte en engel og førte oss ut av Egypt. Og nå er vi her i byen Kades like ved grensen av ditt land.
17 Kjære, la oss få dra gjennom ditt land! Vi skal hverken gå gjennom åker eller vingård, heller ikke drikke vann av noen brønn; etter kongeveien vil vi dra og ikke bøye av hverken til høyre eller til venstre, før vi er kommet gjennom ditt land.
18 Men Edom svarte: Du må ikke dra gjennom mitt land, ellers drar jeg ut mot deg med sverd.
19 Da sa Israels barn til ham: Vi skal følge landeveien, og dersom vi eller vår buskap drikker av ditt vann, så vil jeg gi deg vederlag for det. Det er ikke stort jeg ber om; jeg vil bare dra igjennem på min fot.
20 Men han sa: Du må ikke dra igjennem her. Og Edom dro ut mot ham med en mengde folk og med væbnet hånd.
21 Slik nektet Edom Israel å dra gjennom sitt land; og Israel bøyde til side for ham.
22 Så brøt de opp fra Kades, og Israels barn, hele menigheten, kom til fjellet Hor.
23 Og Herren sa til Moses og Aron ved fjellet Hor, på grensen av Edoms land:
24 Aron skal samles til sine fedre; han skal ikke komme inn i det land jeg har gitt Israels barn, fordi dere var gjenstridige mot mitt ord ved Meribas vann.
25 Ta Aron og Eleasar, hans sønn, og før dem opp på fjellet Hor,
26 og ta av Aron hans klær og la Eleasar, hans sønn, ta dem på; så skal Aron samles til sine fedre og dø der.
27 Og Moses gjorde som Herren hadde befalt. De gikk opp på fjellet Hor for hele menighetens øyne,
28 og Moses tok av Aron hans klær og lot Eleasar, hans sønn, ta dem på, og Aron døde der på toppen av fjellet; men Moses og Eleasar steg ned fra fjellet.
29 Og da hele menigheten så at Aron var død, gråt hele Israels hus over Aron i tretti dager.
