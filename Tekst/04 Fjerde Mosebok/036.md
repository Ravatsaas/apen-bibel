## Kapittel 36

1 Overhodene for familiene i den slekt som nedstammet fra Gilead, en sønn av Manasses sønn Makir, og hørte til Josefs barns slekter, gikk fram for Moses og for de høvdinger som var overhoder for Israels barns familier,
2 og de sa: Herren har befalt min herre å gi Israels barn landet til arv ved loddkasting, og min herre har fått befaling av Herren om å gi vår bror Selofhads arv til hans døtre.
3 Men blir nå de gift med menn av Israels barns andre stammer, så går deres arv fra våre fedres arv og legges til den stammes arv som de kommer til å tilhøre, og slik blir vår arvelodd mindre.
4 Og når jubelåret kommer for Israels barn, så blir deres arv lagt til den stammes arv som de kommer til å tilhøre, og deres arv går fra vår fedrenestammes arv.
5 Da befalte Moses Israels barn etter Herrens ord og sa: Josefs barns stamme har rett i det de sier.
6 Slik befaler Herren om Selofhads døtre: De kan gifte seg med hvem de vil, bare de gifter seg innen sin fedrenestammes slekt,
7 for at ikke noen arv hos Israels barn skal gå over fra en stamme til en annen - Israels barn skal holde fast hver ved sin fedrenestammes arv.
8 Og enhver datter i Israels barns stammer som får arv, skal gifte seg med en mann av sin fedrenestammes slekt, for at Israels barn kan arve hver sine fedres arv,
9 og for at ingen arv skal gå over fra en stamme til en annen, men Israels barns stammer holde fast hver ved sin arv.
10 Selofhads døtre gjorde slik som Herren hadde befalt Moses.
11 Mahla, Tirsa og Hogla og Milka og Noa, Selofhads døtre, ble gift med sine farbrødres sønner;
12 de ble gift med menn av Manasses, Josefs sønns slekter, så deres arv ble hos deres fedreneslekts stamme.
13 Dette er de bud og lover som Herren gav Israels barn ved Moses på Moabs ødemarker ved Jordan, midt imot Jeriko.
