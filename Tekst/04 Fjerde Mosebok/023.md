## Kapittel 23

1 Da sa Bileam til Balak: Bygg syv alter for meg her, og la meg få hit syv okser og syv værer!
2 Balak gjorde som Bileam sa; og Balak og Bileam ofret en okse og en vær på hvert alter.
3 Så sa Bileam til Balak: Bli stående her ved ditt brennoffer, så vil jeg gå bort en stund; kanskje Herren kommer meg i møte, og hva han lar meg skue, det skal jeg la deg få vite. Så gikk han opp på en bar høyde.
4 Der kom Gud Bileam i møte, og Bileam sa til ham: Nå har jeg stelt til syv alter og ofret en okse og en vær på hvert alter.
5 Da la Herren et ord i Bileams munn og sa: Vend tilbake til Balak og tal som jeg har sagt deg!
6 Da han kom tilbake, så han Balak stå ved sitt brennoffer sammen med alle Moabs høvdinger.
7 Da tok han til å kvede og sa: Fra Aram henter meg Balak, fra Østens fjell Moabs konge: Kom og forbann for meg Jakob! Kom og tal ondt over Israel!
8 Hvordan skal jeg forbanne den Gud ikke forbanner? Hvordan skal jeg tale ondt over den Herren ikke taler ondt over?
9 For fra fjellets tinde ser jeg ham, og fra høydene skuer jeg ham: Se, det er et folk som bor for seg selv, og blandt hedningefolkene regner det seg ikke.
10 Hvem teller Jakobs ætt, tall-løs som støvet, eller endog bare fjerdedelen av Israel? Min sjel dø de oppriktiges død, og mitt endelikt vorde som deres!
11 Da sa Balak til Bileam: Hva har du gjort mot meg? Til å forbanne mine fiender hentet jeg deg, og se, du har velsignet!
12 Men han svarte: Skulle jeg ikke akte på det Herren legger i min munn, og tale det?
13 Da sa Balak til ham: Kjære, kom og vær med meg til et annet sted, hvorfra du kan se dem - dog vil du bare få se den ytterste del av folket, det hele folk får du ikke se - og forbann dem for meg derfra!
14 Så tok han ham med seg til speider-haugen på toppen av Pisga og bygget der syv alter og ofret en okse og en vær på hvert alter.
15 Og Bileam sa til Balak: Bli stående her ved ditt brennoffer mens jeg går der bort for å få en åpenbaring.
16 Og Herren kom Bileam i møte og la et ord i hans munn og sa: Vend tilbake til Balak og tal som jeg har sagt deg!
17 Da han kom til ham, så han ham stå ved sitt brennoffer sammen med Moabs høvdinger; og Balak sa til ham: Hva har Herren talt?
18 Da tok han til å kvede og sa: Stå opp, Balak, og hør! Lytt til meg, du Sippors sønn!
19 Gud er ikke et menneske at han skulle lyve, ei heller et menneskes barn at han skulle angre; skulle han si noe og ikke gjøre det, skulle han tale og ikke sette det i verk?
20 Se, å velsigne ble meg gitt; han har velsignet, og jeg kan ikke omstøte det.
21 Ei skuer han urett i Jakob, ei ser han elendighet i Israel; Herren hans Gud er med ham, og kongejubel lyder der.
22 Gud førte dem ut av Egypt; styrke har de som en villokse.
23 For ikke finnes det trolldom i Jakob, og ikke spådomskunster i Israel; når tiden er der, blir det sagt til Jakob og til Israel hva Gud vil gjøre.
24 Se - et folk som reiser seg som en løvinne, springer opp som en løve; ei legger det seg før det har mettet seg med rov og drukket dreptes blod.
25 Da sa Balak til Bileam: Du skal hverken forbanne det eller velsigne det.
26 Men Bileam svarte Balak: Har jeg ikke allerede sagt deg at jeg i ett og alt må gjøre som Herren sier?
27 Da sa Balak til Bileam: Kjære, kom, så vil jeg ta deg med til et annet sted; kanskje Gud vil tillate at du forbanner dem for meg derfra.
28 Så tok Balak Bileam med opp på toppen av Peor, hvorfra en skuer ut over ørkenen.
29 Da sa Bileam til Balak: Bygg syv alter for meg her og la meg få syv okser og syv værer!
30 Og Balak gjorde som Bileam sa, og ofret en okse og en vær på hvert alter.
