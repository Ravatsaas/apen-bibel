## Kapittel 11

1 Men folket knurret, og dette mishaget Herren; for da Herren hørte det, ble hans vrede tent opp, og ild fra Herren slo ned mellom dem og fortærte noen ytterst i leiren.
2 Da ropte folket til Moses, og Moses ba til Herren, og ilden ble slukket.
3 Og han kalte dette sted Tabera[^1], fordi Herrens ild hadde slått ned mellom dem.
4 Men den sammenløpne hop som fulgte med dem, ble grepet av lystenhet; også Israels barn begynte da nok en gang å jamre seg og sa: Å, om vi hadde kjøtt å spise!
5 Vi minnes fisken som vi spiste i Egypt for intet, gresskarene og melonene og purren og rødløken og hvitløken.
6 Men nå vansmekter vår sjel, for her er ingenting; Vi ser ikke annet for våre øyne enn mannaen.
7 Mannaen lignet korianderfrø, og av utseende var den som bdellium.
8 Folket løp hit og dit og sanket og malte den på håndkvern eller støtte den i morter og kokte den i gryter eller bakte kaker av den, og den smakte som oljekake.
9 Når duggen falt ned over leiren om natten, da falt mannaen ned sammen med den.
10 Og Moses hørte folket gråte rundt om i alle familier, enhver i døren til sitt telt, og Herrens vrede ble tent opp storlig; og Moses ble ille til mote over det.
11 Da sa Moses til Herren: Hvorfor har du gjort så ille mot din tjener, og hvorfor har jeg ikke funnet nåde for dine øyne, siden du har lagt byrden av hele dette folk på meg?
12 Har jeg undfanget hele dette folk, har jeg født det, siden du sier jeg skal bære det i min favn, slik som ammen bærer det diende barn, og føre det til det land du har tilsvoret dets fedre?
13 Hvor skal jeg ta kjøtt fra til hele dette folk? For de kommer gråtende til meg og sier: Gi oss kjøtt å spise!
14 Jeg makter ikke å bære hele dette folk alene; det er meg for tungt.
15 Vil du gjøre slik mot meg, så drep meg heller med én gang, dersom jeg har funnet nåde for dine øyne, og la meg slippe å se min ulykke!
16 Da sa Herren til Moses: Kall meg sammen sytti menn av Israels eldste, de som du vet er folkets eldste og dets tilsynsmenn, og du skal ta dem med deg til sammenkomstens telt, og la dem stille seg opp der sammen med deg.
17 Så vil jeg komme ned og tale med deg der, og jeg vil ta av den ånd som er over deg, og legge på dem, så de kan bære byrden av folket sammen med deg, og du ikke skal bære den alene.
18 Og til folket skal du si: Hellige dere til imorgen, så skal dere få kjøtt å spise, siden dere har grått for Herren og sagt: Å, om vi hadde kjøtt å spise, for i Egypt hadde vi det godt. Nå vil Herren gi dere kjøtt, så dere kan spise.
19 Ikke bare én dag skal dere spise av det, og ikke to dager og ikke fem dager og ikke tyve dager,
20 men en hel måned, til dere ikke lenger tåler lukten av det, og det byr dere imot, fordi dere foraktet Herren, som er midt iblant dere, og gråt for hans åsyn og sa: Hvorfor dro vi da ut av Egypt?
21 Og Moses sa: Seks hundre tusen mann til fots teller det folk som jeg følges med, og du sier: Jeg vil gi dem kjøtt, så de kan spise en hel måned!
22 Skal der da slaktes så meget småfe og storfe til dem at det blir nok for dem? Eller skal alle fiskene i havet sankes sammen til dem, så det blir nok for dem?
23 Da sa Herren til Moses: Er Herrens arm for kort? Nå skal du få se om det vil gå deg som jeg har sagt, eller ikke.
24 Så gikk Moses ut og kunngjorde Herrens ord for folket, og han samlet sytti menn av folkets eldste og lot dem stille seg rundt om teltet.
25 Da kom Herren ned i skyen og talte til ham, og han tok av den ånd som var over ham, og la på de sytti eldste, og det skjedde da ånden hvilte over dem, da talte de profetiske ord, men siden gjorde de det ikke mere.
26 Men det var to menn blitt tilbake i leiren, den ene hette Eldad, og den andre Medad, og ånden hvilte over dem, for de var blant de oppskrevne, men de var ikke gått ut til teltet; og de talte profetisk i leiren.
27 Da løp en gutt ut og meldte det til Moses og sa: Eldad og Medad taler profetisk i leiren.
28 Og Josva, Nuns sønn, som hadde tjent Moses fra sin ungdom av, tok til orde og sa: Min herre Moses, forbyd dem det!
29 Men Moses sa til ham: Er du nidkjær for min skyld? Gid alt Herrens folk var profeter, gid Herren ville legge sin Ånd på dem!
30 Så gikk Moses tilbake til leiren, både han og de eldste av Israel.
31 Da brøt det løs en storm fra Herren, og den førte vaktler inn fra havet og strødde dem over leiren, omkring en dagsreise på den ene kant og omkring en dagsreise på den andre kant rundt om leiren og omkring to alen over jordens overflate.
32 Da sto folket opp og gikk hele den dag og hele natten og hele den neste dag og sanket vaktlene; den som hadde samlet minst, hadde sanket ti homer. Og de bredte dem ut rundt om leiren.
33 Men mens kjøttet enda var mellom deres tenner, før det var helt fortært, ble Herrens vrede tent opp mot folket, og Herren lot det bli et meget stort mannefall blant folket.
34 Og de kalte dette sted Kibrot Hatta'ava[^2], fordi de der begravde dem som hadde vært så lystne.
35 Fra Kibrot-Hatta'ava brøt folket opp til Haserot, og de ble i Haserot.

[^1]:  brann.
[^2]:  lystenhets graver.
