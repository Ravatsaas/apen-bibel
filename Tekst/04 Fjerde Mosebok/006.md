## Kapittel 6

1 Og Herren talte til Moses og sa:
2 Tal til Israels barn og si til dem: Når en mann eller kvinne gjør et hellig løfte om å ville være nasireer og vie seg til Herren,
3 så skal han holde seg fra vin og sterk drikk; eddik av vin eller annen sterk eddik skal han ikke drikke og heller ikke noen saft som er tillaget av druer; hverken friske eller tørre druer skal han spise.
4 Så lenge hans innvielse varer, skal han ikke spise noe av det som tillages av vintreet, like fra kjerne til skall.
5 Så lenge hans innvielses-løfte gjelder, skal der ikke gå rakekniv over hans hode; inntil hans innvielses-tid er til ende, skal han være hellig, han skal la sitt hodehår vokse fritt.
6 Så lenge han er innvidd til Herren, skal han ikke komme nær noe lik.
7 Ikke engang om hans far eller mor eller bror eller søster dør, må han føre urenhet over seg for deres skyld; for han bærer på sitt hode tegnet på innvielsen til sin Gud.
8 Hele sin innvielses-tid er han hellig for Herren.
9 Men dør der noen hos ham uventet og brått og fører urenhet over hans innvidde hode, da skal han rake sitt hode den dag han blir ren; den syvende dag skal han rake det.
10 Og på den åttende dag skal han komme til presten med to turtelduer eller to dueunger, til inngangen til sammenkomstens telt.
11 Og presten skal ofre den ene til syndoffer og den andre til brennoffer og gjøre soning for ham og rense ham for den synd han har ført over seg ved å komme nær liket. Så skal han samme dag hellige sitt hode,
12 og på ny vie seg til Herren for like sa lang tid som han først hadde lovt, og føre fram et årsgammelt lam til skyldoffer; den første tid gjelder ikke mere, fordi hans innvielse ble utskjemt.
13 Dette er loven for nasireeren: Den dag hans innvielses-tid er til ende, skal han føres fram til inngangen til sammenkomstens telt,
14 og han skal bære fram for Herren sitt offer, et årsgammelt værlam uten lyte til brennoffer og et årsgammelt hunlam uten lyte til syndoffer og en vær uten lyte til takkoffer
15 og en kurv med usyrede kaker av fint mel, kaker med olje i, og usyrede brødleiver smurt med olje, og matofferet og drikkofferne som hører til.
16 Og presten skal bære det fram for Herrens åsyn og ofre hans syndoffer og hans brennoffer.
17 Og væren skal han ofre som takkoffer til Herren sammen med kurven med de usyrede kaker, og så skal presten ofre hans matoffer og hans drikkoffer.
18 Deretter skal nasireeren rake sitt innvidde hode ved inngangen til sammenkomstens telt, og han skal ta sitt innvidde hodehår og legge det på ilden som er under takkofferet.
19 Og presten skal ta en bog av væren, etter at den er kokt, og en usyret kake av kurven og en usyret brødleiv og legge dem i hendene på nasireeren, etter at han har raket av sitt innvielsestegn.
20 Så skal presten svinge dem for Herrens åsyn; det er helliget presten foruten svinge-brystet og løfte-låret. Siden kan nasireeren drikke vin.
21 Dette er loven for den som gjør et nasireer-løfte, dette er det han skal ofre til Herren på grunn av sin innvielse, foruten det han ellers har råd til; han skal holde seg etter det løfte han har gjort, foruten det loven om hans innvielse krever.
22 Og Herren talte til Moses og sa:
23 Tal til Aron og hans sønner og si: Slik skal dere si når dere velsigner Israels barn:
24 Herren velsigne deg og bevare deg!
25 Herren la sitt åsyn lyse over deg og være deg nådig!
26 Herren løfte sitt åsyn på deg og gi deg fred!
27 Slik skal de legge mitt navn på Israels barn, og jeg vil velsigne dem.
