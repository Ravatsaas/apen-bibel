## Kapittel 2

1 Josva, Nuns sønn, sendte hemmelig to speidere fra Sittim og sa: Gå avsted og se dere om i landet og særlig i Jeriko! De gikk avsted og kom inn i huset til en skjøge som hette Rahab, og de lå der om natten.
2 Da ble det meldt til kongen i Jeriko: Noen menn av Israels barn er kommet hit i natt for å utspeide landet.
3 Så sendte kongen i Jeriko bud til Rahab og lot si: Kom hit med de menn som kom til deg og tok inn i ditt hus! De er kommet for å utspeide hele landet.
4 Men kvinnen tok og skjulte de to menn, og så sa hun: Det er så at disse menn kom til meg, men jeg visste ikke hvor de var fra;
5 og i mørkningen da porten skulle lukkes, gikk mennene ut; jeg vet ikke hvor de tok veien. Skynd dere og sett etter dem, så når dere dem nok igjen.
6 Men hun hadde latt dem stige opp på taket og skjult dem under linstenglene som hun hadde liggende utbredt der på taket.
7 Så satte mennene etter dem på veien til Jordan, til vadestedene; og porten ble lukket, så snart de som satte etter dem, var gått ut.
8 Før speiderne hadde lagt seg, gikk hun opp til dem på taket,
9 og hun sa til dem: Jeg vet at Herren har gitt dere landet, og at redsel for dere er falt på oss, og at alle landets innbyggere forgår av angst for dere.
10 For vi har hørt at Herren tørket ut vannet i det Røde Hav foran dere da dere dro ut av Egypt, og vi har hørt hva dere gjorde med begge amoritter-kongene på andre siden av Jordan, Sihon og Og, som dere slo med bann.
11 Da vi hørte det, ble vårt hjerte fullt av angst, og nå er det ikke mere noen som har mot til å møte dere; for Herren deres Gud han er Gud både i himmelen der oppe og på jorden her nede.
12 Så sverg meg nå til ved Herren, siden jeg har vist barmhjertighet mot dere, at også dere vil vise barmhjertighet mot min fars hus, og gi meg slik et tegn på deres ærlighet,
13 og la min far og min mor og mine brødre og mine søstre og alle som hører dem til, leve, og frels vårt liv fra døden!
14 Da sa mennene til henne: Med vårt eget liv skal vi svare for deres liv! Så sant dere ikke lar noen få vite noe om vårt ærend, skal vi, når Herren gir oss landet, vise barmhjertighet og trofasthet mot deg.
15 Så firte hun dem ned gjennom vinduet med et rep; for hennes hus lå ved byens mur, så hun bodde like ved muren.
16 Og hun sa til dem: Gå opp i fjellene, så at de som forfølger dere, ikke treffer på dere, og hold dere skjult der i tre dager, til forfølgerne kommer tilbake; siden kan dere gå hvor dere vil.
17 Mennene svarte: Vi holder oss for å være løst fra denne ed som du tok av oss,
18 hvis du ikke, når vi kommer inn i landet, binder denne snor av skarlagenfarvet tråd i det vindu som du har firet oss ned igjennom, og så samler din far og din mor og dine brødre og hele din slekt i huset hos deg.
19 Enhver som går ut av din husdør, hans blod komme over hans eget hode, og vi er skyldfri; men enhver som er hos deg i huset, hans blod komme over vårt hode, dersom der blir lagt hånd på ham.
20 Og dersom du lar noen få vite noe om vårt ærend, så er vi løst fra den ed du tok av oss.
21 Hun sa: La det være som dere sier! Så lot hun dem gå, og de dro avsted; siden bandt hun den skarlagenfarvede snor i vinduet.
22 De gikk til de kom opp i fjellene; der ble de i tre dager, inntil de som forfulgte dem, var vendt tilbake; og forfølgerne lette på hele veien, men fant dem ikke.
23 Så vendte de to menn om og gikk ned fra fjellene og satte over elven og kom til Josva, Nuns sønn, og fortalte ham alt det som hadde hendt dem.
24 Og de sa til Josva: Herren har gitt hele landet i vår hånd; alle landets innbyggere holder endog på å forgå av angst for oss.
