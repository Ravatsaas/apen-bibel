## Kapittel 7

1 Men Israels barn bar seg troløst at med det bannlyste gods. Akan, sønn av Karmi, som var sønn av Sabdi og sønnesønn av Serah, av Juda stamme, tok noe av det som var bannlyst. Da ble Herrens vrede tent opp mot Israels barn.
2 Fra Jeriko sendte Josva noen menn til Ai, som ligger ved Bet-Aven, østenfor Betel, og sa til dem: Dra opp og utspeid landet! Så dro mennene opp og utspeidet Ai.
3 Og da de kom tilbake til Josva, sa de til ham: La ikke alt folket dra opp! Omkring to eller tre tusen mann kan dra opp og ta Ai; du trenger ikke å umake hele folket dit, for de er ikke mange.
4 Så dro omkring tre tusen mann av folket der opp; men de flyktet for mennene i Ai.
5 Og Ai-mennene slo ihjel omkring seks og tretti mann av dem og forfulgte dem fra porten like til stenbruddene og hugg dem ned i bakkene; da ble folkets hjerte fullt av angst, og deres mot ble rent borte.
6 Og Josva sønderrev sine klær og falt ned på sitt ansikt til jorden foran Herrens ark og ble liggende der helt til kvelden, både han og Israels eldste, og de strødde støv på sitt hode.
7 Og Josva sa: Ak Herre, Herre! Hvorfor førte du da dette folk over Jordan når du ville gi oss i amorittenes hånd og la oss gå til grunne? Gid vi hadde latt oss nøye med å bli på andre siden av Jordan!
8 Hør meg, Herre! Hva skal jeg nå si, etter at Israel har vendt sine fiender ryggen?
9 Når kana'anittene og alle landets innbyggere får høre det, vil de kringsette oss og rydde vårt navn ut av verden; og hva vil du da gjøre med ditt store navn?
10 Da sa Herren til Josva: Stå opp! Hvorfor ligger du her på ditt ansikt?
11 Israel har syndet og brutt min pakt som jeg har opprettet med dem; de har tatt av det bannlyste gods, de har stjålet og skjult det stjålne, de har gjemt det blant sine egne ting.
12 Derfor kan Israels barn ikke stå seg mot sine fiender, men må flykte for dem; for de er selv kommet under bann; skiller dere dere ikke helt av med det bannlyste, vil jeg ikke lenger være med dere.
13 Stå opp, la folket hellige seg, og si: Hellige dere til imorgen! For så sier Herren, Israels Gud: Der er bannlyst gods hos deg, Israel! Du kan ikke stå deg mot dine fiender før dere skiller dere helt av med det bannlyste.
14 Imorgen tidlig skal dere trede fram stamme for stamme, og den stamme som Herren tar ut, skal trede fram ætt for ætt, og den ætt som Herren tar ut, skal trede fram hus for hus, og det hus som Herren tar ut, skal trede fram mann for mann.
15 Og den som det bannlyste blir funnet hos, han skal brennes opp med ild, både han og alt det hans er, fordi han har brutt Herrens pakt og gjort en skjendig gjerning i Israel.
16 Morgenen etter sto Josva tidlig opp og lot Israel trede fram stamme for stamme, og Juda stamme ble tatt ut.
17 Så lot han ættene i Juda trede fram, og serahitt-ætten ble tatt ut; så lot han serahitt-ætten trede fram mann for mann, og Sabdi ble tatt ut;
18 så lot han hans hus trede fram mann for mann, og Akan, sønn av Karmi, som var sønn av Sabdi og sønnesønn av Serah, av Juda stamme, ble tatt ut.
19 Da sa Josva til Akan: Min sønn! Gi Herren, Israels Gud, ære og pris og si meg hva du har gjort, dølg det ikke for meg!
20 Og Akan svarte Josva og sa: Det er sant, jeg har syndet mot Herren, Israels Gud; slik har jeg gjort:
21 Jeg så blant byttet en kostelig babylonisk kappe og to hundre sekel sølv og en gullstang som veide femti sekel; disse ting fikk jeg lyst på og tok dem; de ligger nedgravd i jorden under mitt telt, sølvet underst.
22 Da sendte Josva noen menn dit, og de løp til teltet; og der fant de tingene nedgravd i hans telt, sølvet underst.
23 De tok dem ut av teltet og bar dem med seg til Josva og alle Israels barn og la dem fram for Herrens åsyn.
24 Og Josva og hele Israel med ham tok Akan, Serahs sønn, og sølvet og kappen og gullstangen og hans sønner og døtre og hans storfe og eseler og småfe og hans telt og alt det han hadde, og de førte det opp i Akor-dalen[^1].
25 Og Josva sa: For en ulykke du har ført over oss! Idag skal Herren føre ulykke over deg! Og hele Israel steinet ham, og de brente dem opp med ild og steinet dem.
26 Deretter kastet de en stor steinrøys sammen over ham, som er der den dag idag; og Herren vendte om fra sin brennende vrede. Derfor kaltes dette sted Akor-dalen[^2]; det navn har det den dag idag.

[^1]:  JOS 7, 26.
[^2]:  ulykkens dal.
