## Kapittel 5

1 Da nå alle amoritter-kongene som bodde på vestsiden av Jordan, og alle kana'anitter-kongene som bodde ved havet, hørte at Herren hadde latt Jordans vann tørke bort foran Israels barn inntil vi var kommet over, da ble deres hjerte fullt av angst, og de hadde ikke lenger mot til å møte Israels barn.
2 På denne tid sa Herren til Josva: Gjør deg stenkniver og omskjær Israels barn igjen, for annen gang!
3 Da gjorde Josva seg stenkniver og omskar Israels barn ved Ha'aralot-haugen*. / {* forhudenes haug.}
4 Grunnen til at Josva omskar dem, var denne: Alt det folk som dro ut av Egypten - alle mennene, alle krigsfolkene - var død i ørkenen på veien fra Egypten.
5 Alt det folk som dro ut, var omskåret; men alt det folk som var født i ørkenen på veien fra Egypten, var ikke blitt omskåret.
6 For i førti år vandret Israels barn i ørkenen, inntil alt folket - krigsfolkene som dro ut av Egypten - var utdød; de hørte ikke på Herrens røst, derfor svor Herren at han ikke ville la dem se det land Herren hadde tilsvoret deres fedre å ville gi oss, et land som flyter med melk og honning.
7 Men deres barn, som han hadde latt vokse opp i deres sted, dem omskar Josva; for de hadde forhud, da de ikke var blitt omskåret på veien.
8 Da hele folket slik var blitt omskåret, holdt de seg i ro der hvor de var i leiren, til de ble friske igjen.
9 Og Herren sa til Josva: Idag har jeg veltet av dere skammen fra Egypten. Siden har dette sted vært kalt Gilgal* like til denne dag. / {* avveltning.}
10 Mens Israels barn lå i leir ved Gilgal, holdt de påske den fjortende dag i måneden om kvelden på Jerikos ødemarker.
11 Og dagen etter påsken spiste de av landets grøde; usyret brød og ristet korn spiste de den dag.
12 Og mannaen hørte opp dagen etter*, for nå spiste de av landets grøde; Israels barn fikk ikke mere manna, men de spiste det år av det som var avlet i Kana'ans land. / {* nemlig etter påsken.}
13 Mens Josva var ved Jeriko, hendte det at han løftet opp sine øyne og fikk se en mann som sto foran ham med et draget sverd i sin hånd; og Josva gikk bort til ham og sa: Hører du til oss eller til våre fiender?
14 Han svarte: Nei, jeg er høvdingen over Herrens hær; nå er jeg kommet. Da falt Josva på sitt ansikt til jorden og tilbad og sa til ham: Hva har min herre å si til sin tjener?
15 Og høvdingen over Herrens hær sa til Josva: Dra skoen av din fot! For det sted du står på, er hellig. Og Josva gjorde så.
