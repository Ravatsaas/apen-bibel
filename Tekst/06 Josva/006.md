## Kapittel 6

1 Jeriko holdt sine porter stengt og var fast tillukket for Israels barns skyld; ingen gikk ut, og ingen kom inn.
2 Da sa Herren til Josva: Se, jeg har gitt Jeriko med kongen og de djerve stridsmenn i din hånd.
3 La nå alle krigsmennene gå omkring byen, rundt om den én gang! Slik skal du gjøre i seks dager;
4 og syv prester skal bære syv larmbasuner foran arken; men den syvende dag skal dere gå syv ganger omkring byen, og prestene skal støte i basunene.
5 Og når de blåser i larmhornet med lange toner, og dere hører basunklangen, skal hele folket sette i et stort skrik; da skal byens mur falle ned der hvor den står, så folket kan stige inn over den, enhver rett fram for seg.
6 Da kalte Josva, Nuns sønn, prestene til seg og sa til dem: Dere skal bære paktens ark, og syv prester skal bære syv larmbasuner foran Herrens ark.
7 Og til folket sa han: Dra fram og gå omkring byen, og de væbnede menn skal dra fram foran Herrens ark.
8 Da Josva hadde sagt dette til folket, gikk de fram de syv prester som bar de syv larmbasuner for Herrens åsyn; de støtte i basunene, og Herrens pakts-ark fulgte etter dem.
9 Og de væbnede menn gikk foran prestene som støtte i basunene, og de som endte toget, gikk etter arken, mens der ustanselig støttes i basunene.
10 Og Josva befalte folket og sa: Dere skal ikke oppløfte hærrop og ikke la deres røst høre; det skal ikke gå et ord ut av deres munn før den dag jeg sier til dere: Rop nå! Da skal dere rope.
11 Så gikk Herrens ark omkring byen, rundt om den, én gang; deretter dro de inn i leiren og ble der natten over.
12 Morgenen etter sto Josva tidlig opp, og prestene bar Herrens ark.
13 Og de syv prester som bar de syv larmbasuner foran Herrens ark, gikk og støtte ustanselig i basunene, og de væbnede menn gikk foran dem, og de som endte toget, gikk etter Herrens ark, mens der ustanselig støttes i basunene.
14 Slik gikk de den annen dag én gang omkring byen og vendte så tilbake til leiren; dette gjorde de i seks dager.
15 Den syvende dag sto de tidlig opp, med det samme det tok til å dages, og gikk syv ganger omkring byen; de bar seg at på samme vis som før, bare at de denne dag gikk syv ganger omkring byen.
16 Og da prestene den syvende gang støtte i basunene, da sa Josva til folket: Rop nå! For Herren har gitt dere byen.
17 Og byen med alt det som i den er, skal være vidd til Herren og bannlyst, bare skjøgen Rahab skal få leve, med alle som er i huset hos henne, fordi hun skjulte de menn vi hadde utsendt.
18 Men ta dere vel i vare for det som er bannlyst, at dere ikke først slår med bann og så tar av det som er bannlyst, og slik legger Israels leir under bann og fører den i ulykke.
19 Men alt sølv og gull og alle ting som er av kobber og jern, skal være helliget til Herren og komme i Herrens skattkammer.
20 Så ropte folket, og de støtte i basunene; og det skjedde da folket hørte basunklangen, og de satte i et stort skrik, da falt muren helt sammen, og folket steg bent inn i byen og inntok den.
21 Og de slo alt det som var i byen, med bann; både menn og kvinner, både unge og gamle, storfe og småfe og eseler slo de med sverdets egg.
22 Men til de to menn som hadde utspeidet landet, sa Josva: Gå inn i skjøgens hus og før kvinnen og alle dem som hører henne til, ut derfra, slik som dere har tilsvoret henne.
23 De unge menn som hadde vært speidere, gikk da inn og førte Rahab ut av huset og likeså hennes far og mor og brødre og alle som hørte henne til; hele hennes slekt førte de ut og lot dem få oppholde seg et sted utenfor Israels leir.
24 Men byen med alt det som i den var, brant de opp med ild; bare sølvet og gullet og alle ting som var av kobber og jern, la de ned i skattkammeret i Herrens hus.
25 Men skjøgen Rahab og hennes fars slekt og alle dem som hørte henne til, lot Josva leve; hun ble boende blant Israels folk inntil denne dag, fordi hun skjulte de menn som Josva hadde sendt for å utspeide Jeriko.
26 Dengang lot Josva folket sverge denne ed: Forbannet for Herrens åsyn være den mann som tar seg fore å bygge opp igjen denne by Jeriko! Når han legger dens grunnvoll, skal det koste ham hans førstefødte sønn, og når han setter opp dens porter, skal det koste ham hans yngste.
27 Og Herren var med Josva, og ryktet om ham kom ut over hele landet.
