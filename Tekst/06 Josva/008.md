## Kapittel 8

1 Og Herren sa til Josva: Frykt ikke og vær ikke redd, ta med deg alt krigsfolket, gjør deg rede og dra opp mot Ai! Se, jeg har gitt kongen i Ai og hans folk og hans by og hans land i din hånd.
2 Og du skal gjøre med Ai og dets konge som du gjorde med Jeriko og dets konge; bare hærfanget og feet der kan dere ta for dere selv. Legg nå et bakhold mot byen, på vestsiden!
3 Da gjorde Josva og alt krigsfolket seg rede til å dra opp mot Ai, og Josva utvalgte tretti tusen mann, djerve stridsmenn, og sendte dem avsted om natten.
4 Og han befalte dem og sa: Nå skal dere legge dere i bakhold mot byen, på vestsiden, ikke meget langt fra byen, og hold dere rede alle sammen!
5 Men jeg og alt det folk som er med meg, vil dra nær innimot byen, og når de da drar ut mot oss slik som første gang, vil vi flykte for dem.
6 Og de vil dra ut etter oss til vi får lokket dem bort fra byen; for de vil tenke: De flykter for oss slik som første gang. Men mens vi flykter for dem,
7 skal dere reise dere fra bakholdet og innta byen, og Herren deres Gud skal gi den i deres hånd.
8 Og når dere har inntatt byen, skal dere sette ild på dendere skal gjøre etter Herrens ord. Se, jeg har nå sagt dere hva dere skal gjøre.
9 Så sendte Josva dem avsted, og de gikk og la seg i bakhold mellom Betel og Ai, vestenfor Ai; men Josva selv ble den natt midt iblant folket.
10 Morgenen etter sto Josva tidlig opp og mønstret folket; og han og Israels eldste dro foran folket opp til Ai.
11 Og alt krigsfolket som var med ham, dro opp og rykket fram til de kom midt foran byen, og de slo leir nordenfor Ai med dalen mellom seg og Ai.
12 Så tok han omkring fem tusen mann og la dem i bakhold mellom Betel og Ai, vestenfor byen,
13 og de fylket krigsfolket, både hele leiren som var nordenfor byen, og den del som lå i bakhold vestenfor byen, og Josva gikk samme natt midt ned i dalen.
14 Da kongen i Ai så dette, skyndte byens menn seg, han selv og hele hans folk, og dro tidlig om morgenen ut til strid mot Israel, til det fastsatte sted foran ødemarken; men han visste ikke at det lå et bakhold mot ham vestenfor byen.
15 Og Josva og hele Israel lot seg slå av dem og flyktet bortimot ørkenen.
16 Da ble alt folket som var i byen, ropt sammen til å forfølge dem, og de forfulgte Josva og kom slik lenger og lenger bort fra byen.
17 Det ble ikke en mann tilbake i Ai og Betel; for de dro alle ut etter Israel; de lot byen ligge åpen etter seg og forfulgte Israel.
18 Da sa Herren til Josva: Rekk spydet som du har i din hånd, ut mot Ai! For jeg vil gi byen i din hånd! Så rakte Josva spydet som han hadde i sin hånd, ut imot byen.
19 Og med det samme han rakte sin hånd ut, reiste bakholdet seg fra sin plass og sprang avsted, og de kom inn i byen og inntok den, og de skyndte seg og satte ild på byen.
20 Da nå Ai-mennene vendte seg om, ble de var røyken fra byen, som steg opp imot himmelen, og de var ikke i stand til å flykte hverken hit eller dit, fordi de krigsfolk som var flyktet til ørkenen, nå vendte seg mot forfølgerne.
21 For da Josva og hele Israel så at bakholdet hadde inntatt byen, og at røyken steg opp fra byen, vendte de om og slo Ai-mennene.
22 Og de andre dro ut av byen imot dem, så de kom midt imellom israelittene og fikk dem omkring seg på begge sider. Så slo de* dem og levnet dem ikke noen som slapp unna eller ble frelst. / {* israelittene.}
23 Men kongen i Ai ble tatt levende og ført til Josva.
24 Og da Israel hadde slått ihjel alle Ais innbyggere på slagmarken, ute i ørkenen, dit de hadde forfulgt dem, og de alle sammen var falt for sverdets egg til siste mann, da vendte hele Israel tilbake til Ai og slo alle som var der, med sverdets egg.
25 Og de som falt på den dag, menn og kvinner, var tolv tusen, alle Ais innbyggere.
26 Josva tok ikke til seg igjen hånden som han hadde rakt ut med spydet, før han hadde slått alle Ais innbyggere med bann.
27 Bare feet og hærfanget i denne by tok Israel for seg selv etter Herrens ord, som han hadde talt til Josva.
28 Og Josva brant opp Ai og gjorde den til en grushaug for alle tider, til et øde sted, som den har vært til denne dag.
29 Og kongen i Ai lot han henge opp på et tre, og der ble han hengende til om kvelden; men da solen gikk ned, befalte Josva dem ta hans døde legeme ned av treet og kaste det ved inngangen til byens port, og de kastet en stor steinrøys sammen over ham; den er der den dag idag.
30 Ved denne tid bygget Josva et alter for Herren, Israels Gud, på Ebal-fjellet,
31 slik som Moses, Herrens tjener, hadde befalt Israels barn, etter det som står skrevet i Mose lovbok, et alter av hele steiner, som det ikke hadde vært brukt jern på; og på det ofret de brennoffer for Herren og slaktet takkoffer.
32 Og han skrev der på steinene en avskrift av Mose lov, den lov som Moses hadde skrevet for Israels barns åsyn.
33 Og hele Israel med sine eldste og tilsynsmenn og sine dommere sto på begge sider av arken midt imot de levittiske prester, som bar Herrens pakts-ark, hele Israel, både de fremmede og de innfødte, den ene halvdel av dem mot Garisim-fjellet, og den andre halvdel mot Ebal-fjellet, slik som Moses, Herrens tjener, før hadde befalt å velsigne Israels folk.
34 Deretter leste han opp alle lovens ord, velsignelsen og forbannelsen, i ett og alt slik som skrevet er i lovens bok.
35 Det var ikke et ord av alt det Moses hadde befalt, som Josva ikke leste opp for hele Israels menighet med kvinner og barn og for de fremmede som fulgte med dem.
