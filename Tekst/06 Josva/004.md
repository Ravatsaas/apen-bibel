## Kapittel 4

1 Da nå hele folket var kommet vel over Jordan, sa Herren til Josva:
2 Velg ut tolv menn av folket, én mann av hver stamme,
3 og befal dem og si: Ta opp her fra Jordans bunn tolv steiner, fra det sted hvor prestenes føtter står, og hold dem ferdige, og bær dem med dere over og legg dem ned på det sted hvor dere blir denne natt over!
4 Da lot Josva de tolv menn kalle som han hadde valgt blant Israels barn, én mann for hver stamme.
5 Og Josva sa til dem: Gå foran Herrens, deres Guds ark ut i Jordan og ta hver sin stein opp på skulderen, etter tallet på Israels barns stammer!
6 Disse steiner skal være et tegn blant dere. Når deres barn i fremtiden spør: Hva er dette for steiner?
7 da skal dere si til dem: Jordans vann delte seg foran Herrens pakts-ark; da den dro ut i Jordan, delte Jordans vann seg, og disse steiner skal være til et minne om dette for Israels barn til evig tid.
8 Israels barn gjorde som Josva befalte, og tok tolv steiner opp av Jordan, slik som Herren hadde sagt til Josva, etter tallet på Israels barns stammer, og de bar dem med seg over til det sted hvor de ble natten over, og la dem ned der.
9 Og ute i Jordan, på det sted hvor de prester som bar paktens ark, sto med sine føtter, reiste Josva tolv steiner opp, og de står der den dag idag.
10 Prestene som bar paktens ark, ble stående ute i Jordan, til det var skjedd alt det som Herren hadde befalt Josva å si til folket, etter alt det som Moses hadde befalt Josva. Og folket skyndte seg og gikk over.
11 Og da hele folket var kommet vel over, dro Herrens ark og prestene fram foran folket.
12 Og Rubens barn og Gads barn og den halve Manasse stamme dro fullt rustet fram foran Israels barn, slik som Moses hadde sagt til dem.
13 Det var omkring førti tusen menn som væbnet til strid dro fram for Herrens åsyn til kamp på Jerikos ødemarker.
14 Den dag gjorde Herren Josva stor for hele Israels øyne, og de fryktet ham, slik som de hadde fryktet Moses, alle hans livs dager.
15 Og Herren sa til Josva:
16 Befal prestene som bærer vitnesbyrdets ark, at de skal stige opp av Jordan!
17 Og Josva befalte prestene og sa: Stig opp av Jordan!
18 Da nå prestene som bar Herrens pakts-ark, steg opp av Jordan og hadde satt sine føtter på det tørre land, da vendte Jordans vann tilbake til sitt leie og gikk som før over alle sine bredder.
19 Det var den tiende dag i den første måned at folket steg opp av Jordan, og de leiret seg ved Gilgal, lengst mot øst i landet omkring Jeriko.
20 Og der i Gilgal reiste Josva opp de tolv steiner som de hadde tatt opp av Jordan.
21 Og han sa til Israels barn: Når deres barn i fremtiden spør sine fedre: Hva er dette for steiner?
22 da skal dere fortelle deres barn det og si: Israel gikk tørrskodd over Jordan her,
23 fordi Herren deres Gud lot Jordans vann tørke bort foran dere til dere kom over, slik som Herren deres Gud gjorde med det Røde Hav, som han lot tørke bort foran oss til vi kom over,
24 for at alle folk på jorden skal kjenne at Herrens hånd er sterk, og for at dere alle dager skal frykte Herren deres Gud.
