## Kapittel 24

1 Og Josva samlet alle Israels stammer i Sikem; og han kalte til seg Israels eldste og dets høvdinger og dets dommere og dets tilsynsmenn, og de trådte fram for Guds åsyn.
2 Og Josva sa til hele folket: Så sier Herren, Israels Gud: På andre siden av elven bodde før i tiden deres fedre, blant dem Tarah, Abrahams og Nakors far, og de dyrket fremmede guder.
3 Og jeg tok deres far Abraham fra andre siden av elven og lot ham vandre om i hele Kana'ans land; og jeg gjorde hans ætt tallrik og gav ham Isak.
4 Og Isak gav jeg Jakob og Esau, og jeg gav Esau Se'ir-fjellene til eie; men Jakob og hans barn dro ned til Egypt.
5 Siden sendte jeg Moses og Aron, og jeg slo Egypt med plager, slik som dere vet jeg gjorde der; og deretter førte jeg dere ut.
6 Da jeg nå førte deres fedre ut av Egypt, kom dere til havet; men egypterne forfulgte deres fedre med vogner og hestfolk til det Røde Hav.
7 Da ropte de til Herren, og han satte et mørke mellom dere og egypterne og lot havet slå sammen over dem, så det skjulte dem; med egne øyne så dere hva jeg gjorde i Egypt. Siden bodde dere en lang tid i ørkenen.
8 Så førte jeg dere inn i amorittenes land, de som bodde på andre siden av Jordan; de førte krig mot dere, men jeg gav dem i deres hånd, så dere tok deres land i eie, og jeg utryddet dem for dere.
9 Da sto Balak, Sippors sønn, Moabs konge, opp og stred mot Israel; og han sendte bud etter Bileam, Beors sønn, for at han skulle forbanne dere.
10 Men jeg ville ikke høre på Bileam, og han måtte velsigne dere, og jeg frelste dere av hans hånd.
11 Så gikk dere over Jordan og kom til Jeriko, og innbyggerne i Jeriko stred mot dere, likeså amorittene og ferisittene og kana'anittene og hetittene og girgasittene, hevittene og jebusittene. Og jeg gav dem i deres hånd.
12 Og jeg sendte hvepser foran dere, og de drev dem ut for dere slik som også begge amoritter-kongene; det var ikke med ditt sverd og ikke ned din bue de ble drevet ut.
13 Og jeg gav dere et land som du ikke har hatt strev med, og byer som dere ikke har bygget, og dere bosatte dere i dem; dere spiser av vingårder og oljetrær som dere ikke har plantet.
14 Så frykt nå Herren og tjen ham i oppriktighet og troskap, og skill dere av med de guder som deres fedre dyrket på andre siden av elven og i Egypt og tjen Herren!
15 Men synes dere ikke om å tjene Herren, så velg idag hvem dere vil tjene, enten de guder deres fedre dyrket på andre siden av elven, eller amorittenes guder, i hvis land dere bor! Men jeg og mitt hus vi vil tjene Herren.
16 Da svarte folket og sa: Det være langt fra oss å forlate Herren for å dyrke fremmede guder!
17 For Herren vår Gud han var det som førte oss og våre fedre opp av Egypt, av slavehuset, og som gjorde disse store tegn for våre øyne og voktet oss på hele den vei vi gikk, og blant alle de folk hvis land vi dro igjennem,
18 og Herren drev ut for oss alle disse folk og de amoritter som bodde i landet. Også vi vil tjene Herren, for han er vår Gud.
19 Og Josva sa til folket: Dere kan ikke tjene Herren, for han er en hellig Gud. En nidkjær Gud er han; han vil ikke bære over med deres overtredelser og synder.
20 Når dere forlater Herren og dyrker fremmede guder, da vil han vende seg bort og la det gå dere ille og tilintetgjøre dere, etter at han før har gjort vel mot dere.
21 Men folket sa til Josva: Nei, Herren vil vi tjene.
22 Da sa Josva til folket: Så er dere da selv vidner imot dere at dere har valgt Herren og vil tjene ham. De sa: Ja, det er vi vidner på!
23 Josva sa: Så skill dere nå av med de fremmede guder som dere har hos dere, og bøy deres hjerte til Herren, Israels Gud!
24 Og folket sa til Josva: Herren vår Gud vil vi tjene, og hans ord vil vi lyde.
25 Den dag gjorde Josva en pakt med folket i Sikem og satte lov og rett for dem.
26 Og Josva skrev opp disse ord i Guds lovbok; og han tok en stor stein og reiste den der under den ek som sto ved Herrens helligdom.
27 Og Josva sa til hele folket: Se, denne stein skal være et vidne mot oss, for den har hørt alle de ord som Herren har talt med oss; og den skal være et vidne mot dere, for at dere ikke skal fornekte deres Gud.
28 Så lot Josva folket fare, hver til sin arvelodd.
29 En tid etter dette døde Josva, Nuns sønn, Herrens tjener, hundre og ti år gammel.
30 Og de begravde ham på hans arvelodds grunn i Timnat-Serah, som ligger i Efra'im-fjellene, nordenfor Ga'as-fjellet.
31 Og Israel tjente Herren så lenge Josva levde, og så lenge alle de eldste levde som overlevde Josva, og som kjente til alle de gjerninger som Herren hadde gjort for Israel.
32 Og Josefs ben, som Israels barn hadde ført opp fra Egypt, begravde de ved Sikem på det jordstykke som Jakob hadde kjøpt av Hemors, Sikems fars sønner for hundre kesitter; og Josefs barn fikk det til arvedel.
33 Og Eleasar, Arons sønn, døde, og de begravde ham på den haug som hans sønn Pinehas hadde fått i Efra'im-fjellene.
