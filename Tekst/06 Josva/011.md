## Kapittel 11

1 Da Jabin, kongen i Hasor, hørte dette, sendte han bud til Jobab, kongen i Madon, og til kongen i Simron og til kongen i Aksaf
2 og til de konger som bodde mot nord, i fjellbygdene og på ødemarken sønnenfor Kinneret og i lavlandet og på Dor-høydene ved havet,
3 til kana'anittene i øst og i vest og til amorittene og hetittene og ferisittene og jebusittene i fjellbygdene og hevittene ved foten av Hermon i Mispa-landet.
4 Og de dro ut med alle sine hærer, en mengde så tallrik som sanden på havets bredd, og hester og vogner i hopetall.
5 Alle disse konger satte hverandre stevne; og de kom og leiret seg sammen ved Merom-vannet for å stride mot Israel.
6 Da sa Herren til Josva: Vær ikke redd dem! For imorgen ved denne tid legger jeg dem alle sammen ihjelslått for Israels åsyn; deres hester skal du skjære hasene over på, og deres vogner skal du brenne opp med ild.
7 Og Josva med alt sitt krigsfolk kom brått på dem ved Meromvannet og overfalt dem.
8 Og Herren gav dem i Israels hånd; de slo dem og forfulgte dem like til det store Sidon og til Misrefot-Ma'im og i øst like til Mispe-dalen; de slo dem og lot ingen bli i live eller slippe unna.
9 Og Josva gjorde med dem som Herren hadde sagt til ham; deres hester skar han hasene over på, og deres vogner brant han opp med ild.
10 Straks etter vendte Josva tilbake og inntok Hasor, og kongen der slo han ihjel med sverdet; for Hasor var før i tiden hovedstaden for alle disse kongeriker.
11 Og hver sjel som var der, slo de med sverdets egg og slo byen med bann; det ble ikke igjen noen som dro ånde, og Hasor brant han opp med ild.
12 Og alle de andre kongebyer med alle deres konger tok Josva og slo dem med sverdets egg; han slo dem med bann, slik som Moses, Herrens tjener, hadde befalt.
13 Men ingen av byene som lå der på sine hauger, brant Israel opp; det var bare Hasor Josva brant opp.
14 Og alt hærfanget i disse byer og feet tok Israels barn for seg selv; men alt folket slo de med sverdets egg inntil de hadde utryddet dem; de lot ingen som dro ånde, bli igjen.
15 Det som Herren hadde pålagt Moses, sin tjener, det hadde Moses pålagt Josva, og det gjorde Josva; han lot ikke noe ugjort av alt det Herren hadde pålagt Moses.
16 Slik inntok Josva hele dette land, både fjellbygdene og hele sydlandet og hele Gosen-landet[^1] og lavlandet og ødemarken og fjellbygdene i Israel og lavlandet der,
17 fra det nakne fjell som strekker seg opp imot Se'ir, til Ba'al-Gad i Libanon-dalen ved foten av Hermon-fjellet; og alle kongene der tok han til fange og hugg dem ned og drepte dem.
18 I lang tid førte Josva krig med alle disse konger.
19 Det var ikke noen by som med det gode overgav seg til Israels barn, uten hevittene som bodde i Gibeon; de tok alt sammen i strid;
20 for Herren laget det så at de forherdet sitt hjerte og dro i krig mot Israel, for at de skulle bli slått med bann og ingen nåde få, men ødelegges, slik som Herren hadde befalt Moses.
21 På samme tid kom Josva og utryddet anakittene i fjellbygdene, i Hebron, i Debir, i Anab og i alle fjellbygdene både i Juda og i Israel; Josva slo dem og deres byer med bann.
22 Det ble ingen anakitter igjen i Israels barns land; bare i Gasa, i Gat og i Asdod ble noen levnet.
23 Slik inntok Josva hele landet, aldeles som Herren hadde sagt til Moses, og Josva gav Israel det til arv etter deres slektsgreiner i deres stammer. Og landet hadde nå ro for krig.

[^1]:  JOS 10, 41.
