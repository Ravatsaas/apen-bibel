## Kapittel 18

1 Og hele Israels barns menighet samlet seg i Silo og reiste der sammenkomstens telt; og landet lå undertvunget foran dem.
2 Men det var enda syv stammer tilbake blant Israels barn som ikke hadde delt sin arv.
3 Da sa Josva til Israels barn: Hvor lenge vil dere enda drøye før dere drar avsted og inntar det land Herren, deres fedres Gud, har gitt dere?
4 Kom nå med tre menn for hver stamme! Så vil jeg sende dem ut, og de skal gjøre seg rede og gå igjennom landet og skrive opp det de ser, for utskiftningens skyld, og så komme tilbake til meg.
5 Del det så mellom dere i syv deler! Juda skal bli i sitt land mot syd, og Josefs hus skal bli i sitt land mot nord.
6 Og dere skal skrive opp alt det som er i landet, i syv deler, og komme hit til meg med det dere har skrevet; så vil jeg kaste lodd for dere her, for Herrens, vår Guds åsyn.
7 For levittene får ingen del blant dere, men Herrens prestedømme er deres arv; og Gad og Ruben og den halve Manasse stamme har fått sin arv på østsiden av Jordan - den arv som Moses, Herrens tjener, gav dem.
8 Så gjorde mennene seg rede og gikk; og da de dro avsted, befalte Josva dem å skrive opp alt det de så i landet; han sa: Gå avsted og dra omkring i landet og skriv opp alt det dere ser der, og kom så tilbake til meg! Så vil jeg kaste lodd for dere for Herrens åsyn her i Silo.
9 Så gikk da mennene avsted og dro gjennom landet og skrev opp det de så der, by for by, i en bok i syv deler; deretter kom de tilbake til Josva i leiren ved Silo.
10 Og Josva kastet lodd for dem i Silo for Herrens åsyn; der skiftet Josva landet mellom Israels barn etter deres slektsgreiner.
11 Først kom loddet ut for Benjamins barns stamme etter deres ætter; og det land som ble deres lodd, kom til å ligge mellom Judas barn og Josefs barn.
12 Og deres grense på nordsiden gikk ut fra Jordan og dro seg oppover til fjellryggen i nord for Jeriko og deretter vestover opp i fjellet og fram til ørkenen ved Bet-Aven.
13 Derfra gikk grensen over til Luz, til fjellryggen i syd for Luz, det er Betel; og så gikk grensen ned til Atrot-Addar over det fjell som ligger sønnenfor Nedre-Bet-Horon.
14 Så gjorde grensen en sving og bøyde seg på vestsiden mot syd fra det fjell som ligger rett i syd for Bet-Horon, og den endte ved Kirjat-Ba'al, det er Kirjat-Jearim, en by som tilhørte Judas barn. Dette var vestsiden.
15 På sydsiden gikk grensen fra enden av Kirjat-Jearim - der var det grensen begynte i vest - og fram til Neftoah-vannets kilde.
16 Så gikk grensen ned til enden av det fjell som ligger midt imot Hinnoms sønns dal, nordenfor Refa'im-dalen, og så ned i Hinnoms dal, i syd for jebusittenes fjellrygg, og deretter ned til En-Rogel.
17 Så svinget den mot nord og gikk fram til En-Semes og videre til Gelilot, som ligger midt imot Adummim-skaret, og så ned til den stein som har navn etter Bohan, Rubens sønn.
18 Der tok den over til den fjellrygg som ligger rett i nord for Ha'araba, og gikk deretter ned til Ha'araba.
19 Så tok grensen over til nordsiden av fjellryggen ved Bet-Hogla og endte ved den nordlige bukt av Salthavet, ved Jordans sydende. Dette var sydgrensen.
20 På østsiden var Jordan grensen. Dette var Benjamins barns arvelodd med dens grenser rundt omkring, etter deres ætter.
21 Og de byer som tilfalt Benjamins barns stamme etter deres ætter, var: Jeriko og Bet-Hogla og Emek-Kesis
22 og Bet-Ha'araba og Semara'im og Betel
23 og Ha'avvim og Happara og Ofra
24 og Kefar-Ha'ammoni og Haofni og Geba - tolv byer med tilhørende landsbyer;
25 Gibeon og Rama og Be'erot
26 og Mispe og Hakkefira og Hammosa
27 og Rekem og Jirpe'el og Tarala
28 og Sela, Haelef og Jebus, det er Jerusalem, Gibat, Kirjat - fjorten byer med tilhørende landsbyer. Dette var Benjamins barns arvelodd etter deres ætter.
