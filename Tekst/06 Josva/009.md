## Kapittel 9

1 Da de nå fikk høre dette alle kongene som bodde vestenfor Jordan, i fjellbygdene og i lavlandet og på hele kysten av det store hav til midt for Libanon - hetittene og amorittene, kana'anittene, ferisittene, hevittene og jebusittene -
2 da samlet de seg alle som én for å stride mot Josva og Israel.
3 Men da innbyggerne i Gibeon hørte hva Josva hadde gjort med Jeriko og Ai,
4 da gikk de på sin side fram med list: De tok avsted og gav seg ut for sendebud; de la utslitte sekker på sine eseler og utslitte, sprukne og bøtede vinsekker;
5 de tok utslitte og lappede sko på sine føtter og hadde utslitte klær på seg, og alt brødet de hadde til reisekost, var tørt og smuldret.
6 Slik dro de til Josva i leiren ved Gilgal og sa til ham og Israels menn: Vi kommer fra et land langt borte; gjør nå en pakt med oss!
7 Da sa Israels menn til hevittene: Kanskje bor dere her midt iblant oss; hvordan kan vi da gjøre noen pakt med dere?
8 Da sa de til Josva: Vi vil være dine tjenere. Og Josva sa til dem: Hvem er dere, og hvor kommer dere fra?
9 De svarte: Dine tjenere kommer fra et land langt, langt borte, for Herrens, din Guds navns skyld; for vi har hørt ryktet om ham og alt det han har gjort i Egypt,
10 og alt det han har gjort med begge amoritter-kongene østenfor Jordan, Sihon, kongen i Hesbon, og Og, kongen i Basan, som bodde i Astarot.
11 Derfor sa våre eldste og alle vårt lands innbyggere til oss: Ta reisekost med dere og gå dem i møte og si til dem: Vi vil være deres tjenere; gjør nå en pakt med oss!
12 Her ser dere vårt brød; det var varmt da vi tok det med oss hjemmefra til reisekost den dag vi dro avsted til dere, men se nå hvor tørt og smuldret det er!
13 Og her ser dere våre vinsekker; de var nye da vi fylte dem, men nå er de sprukket! Og her ser dere våre klær og våre sko; de er blitt utslitt på denne lange, lange reise.
14 Da tok mennene og smakte på deres reisekost; men Herren spurte de ikke til råds.
15 Og Josva tilsa dem fred og gjorde pakt med dem om at de skulle få leve; og menighetens høvdinger tilsvor dem det.
16 Men da tre dager var gått etter at de hadde gjort pakt med dem, fikk de vite at de hørte hjemme der i nærheten og bodde midt iblant dem.
17 For da Israels barn brøt opp, kom de den tredje dag til deres byer; det var Gibeon og Hakkefira og Be'erot og Kirjat-Jearim.
18 Men Israels barn slo dem ikke ihjel, fordi menighetens høvdinger hadde tilsvoret dem fred ved Herren, Israels Gud. Da knurret hele menigheten mot høvdingene;
19 men alle høvdingene sa til hele menigheten: Vi har tilsvoret dem fred ved Herren, Israels Gud, og nå kan vi ikke legge hånd på dem.
20 Slik vil vi gjøre med dem: Vi vil la dem få leve, for at det ikke skal komme vrede over oss for den eds skyld som vi har svoret dem.
21 Høvdingene sa altså til dem[^1]: De skal få leve. Så ble de vedhuggere og vannbærere for hele menigheten, slik som høvdingene hadde sagt til dem[^1].
22 Da kalte Josva dem for seg og sa til dem: Hvorfor narret dere oss og sa: Vi bor langt, langt borte fra dere, og så bor dere midt iblant oss?
23 Derfor skal dere nå være forbannet; ingen av dere skal slippe for å være slave og hugge ved og bære vann til min Guds hus.
24 De svarte Josva og sa: Dine tjenere hadde fått vite at Herren din Gud hadde sagt til Moses, sin tjener, at han ville gi dere hele landet og utrydde alle landets innbyggere for dere; da ble vi så redde for at dere skulle ta vårt liv; derfor gjorde vi dette.
25 Men nå er vi i din hånd; gjør med oss som det er godt og rett i dine øyne!
26 Og han gjorde slik[^2] med dem; han reddet dem av Israels barns hånd, så de ikke slo dem ihjel;
27 men Josva gjorde dem på den samme dag til vedhuggere og vannbærere for menigheten og for Herrens alter, på det sted han ville utvelge, og det har de vært til denne dag.

[^1]:  Israels menighet.
[^2]:  JOS 9, 21.
