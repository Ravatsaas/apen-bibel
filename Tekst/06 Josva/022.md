## Kapittel 22

1 Da kalte Josva til seg rubenittene og gadittene og den halve Manasse stamme
2 og sa til dem: Dere har holdt alt det Moses, Herrens tjener, befalte dere, og dere har vært lydige mot meg i alt det jeg har befalt dere;
3 Dere har ikke sviktet deres brødre i denne lange tid, like til denne dag, men dere har tatt vare på alt det Herren deres Gud har befalt dere å vareta.
4 Og nå har Herren deres Gud gitt deres brødre ro, slik som han hadde tilsagt dem; så vend nå om og dra til deres telt, til deres eget land, det som Moses, Herrens tjener, gav dere på andre siden av Jordan.
5 Men gi nøye akt på å holde det bud og den lov Moses, Herrens tjener, gav dere, å elske Herren deres Gud og å vandre på alle hans veier og holde hans bud og holde fast ved ham og tjene ham av alt deres hjerte og av all deres sjel.
6 Så velsignet Josva dem og lot dem fare, og de dro til sine telt.
7 Den ene halvdel av Manasse stamme hadde Moses gitt deres arvelodd i Basan, og den andre halvdel hadde Josva gitt arvelodd sammen med deres brødre på den andre side av Jordan - på vestsiden. Da Josva nå lot dem fare til sine telt, velsignet han dem også
8 og sa til dem: Vend nå tilbake til deres telt med deres store rikdommer, med store mengder av fe, med sølv og gull og kobber og jern og med klær i stor mengde! Del med deres brødre det hærfang dere har tatt fra deres fiender!
9 Så vendte Rubens barn og Gads barn og den halve Manasse stamme tilbake; de skiltes fra Israels barn og brøt opp fra Silo, som ligger i Kana'ans land, for å dra til Gilead, sitt eget land, hvor de hadde fått sin eiendom etter den befaling Herren hadde gitt ved Moses.
10 Og da de kom til landet ved Jordan, den del derav som hører til Kana'ans land, bygget Rubens barn og Gads barn og den halve Manasse stamme et alter der ved Jordan, et stort alter, som såes lang vei.
11 Da hørte Israels barn at folk sa: Se, Rubens barn og Gads barn og den halve Manasse stamme har bygget et alter lengst fremme i Kana'ans land, i landet ved Jordan, midt imot Israels barn.
12 Og da Israels barn hørte dette, samlet hele Israels barns menighet seg i Silo for å dra opp til strid mot dem.
13 Og Israel sendte Pinehas, presten Eleasars sønn, til Rubens barn og Gads barn og den halve Manasse stamme i Gileads land
14 og sammen med ham ti høvdinger, én familiehøvding for hver av Israels stammer, og hver av dem var overhode for sin familie blandt Israels tusener.
15 Og da de kom til Rubens barn og Gads barn og den halve Manasse stamme i Gileads land, talte de til dem og sa:
16 Slik sier hele Herrens menighet: Hva er dette for en troløshet dere har gjort mot Israels Gud, at dere idag har vendt dere bort fra Herren og bygget dere et alter - at dere idag har satt dere opp mot Herren?
17 Var det ikke nok med den misgjerning vi gjorde da vi holdt oss til Peor, en misgjerning som vi like til den dag idag ikke har renset oss fra, og for hvis skyld hjemsøkelsen kom over Herrens menighet?
18 Og dere vender dere idag bort fra Herren! Sannelig, setter dere dere idag opp mot Herren, så vil han imorgen la sin vrede bryte løs mot hele Israels menighet.
19 Og synes dere deres eiendomsland er urent, så kom bare over til Herrens eiendomsland, der hvor Herrens tabernakel står, og få dere eiendom midt iblandt oss, men sett dere ikke opp mot Herren og sett dere ikke opp mot oss ved å bygge dere et alter foruten Herrens, vår Guds alter!
20 Bar ikke Akan, Serahs sønn, seg troløst at med det bannlyste gods? Og det kom vrede over hele Israels menighet, og han var ikke den eneste som omkom for hans misgjernings skyld.
21 Da svarte Rubens barn og Gads barn og den halve Manasse stamme og sa til høvdingene for Israels tusener:
22 Gud, Gud Herren, ja, Gud, Gud Herren, han vet det, og Israel skal vite det: Sannelig, det var ikke i tross eller i troløshet mot Herren - da frelse du oss ikke idag! -
23 at vi bygget oss et alter, som om vi ville vende oss bort fra Herren; og sannelig, ikke for å ofre brennoffer og matoffer på det, og sannelig, ikke for å frembære takkoffer på det - da straffe Herren selv oss! -
24 men sannelig, vi gjorde det av frykt for hva som kunne hende, for vi tenkte at deres barn engang kunne komme til å si til våre barn: Hva har dere å gjøre med Herren, Israels Gud?
25 Herren har jo satt Jordan til grense mellom oss og dere, Rubens barn og Gads barn; dere har ingen del i Herren. Slik kunne deres barn få våre barn til å holde opp med å frykte Herren.
26 Derfor sa vi: La oss ta oss fore å bygge et alter, ikke til brennoffer eller til slaktoffer,
27 men det skal være et vidne mellom oss og dere og mellom våre etterkommere om at vi vil tjene Herren for hans åsyn med våre brennoffer og slaktoffer og takkoffer, for at ikke deres barn engang skal si til våre barn: Dere har ingen del i Herren.
28 Og vi sa: Hvis de engang skulle si noe slikt til oss og våre etterkommere, da vil vi svare: Se på den etterligning av Herrens alter som våre fedre gjorde, ikke til brennoffer eller til slaktoffer, men til et vidne mellom oss og dere!
29 Det være langt fra oss å sette oss opp mot Herren og idag vende oss bort fra Herren ved å bygge et alter til brennoffer eller matoffer eller slaktoffer foruten Herrens, vår Guds alter, som står foran hans tabernakel.
30 Da Pinehas, presten, og menighetens høvdinger og overhodene for Israels tusener, som var med ham, hørte de ord som Rubens barn og Gads barn og Manasses barn talte, syntes de godt om det.
31 Og Pinehas, presten Eleasars sønn, sa til Rubens barn og Gads barn og Manasses barn: Idag skjønner vi at Herren er midt iblandt oss, siden dere ikke har gjort denne troløshet mot Herren; dermed har dere frelst Israels barn av Herrens hånd.
32 Så skiltes Pinehas, presten Eleasars sønn, og høvdingene fra Rubens barn og Gads barn i Gileads land og vendte om til Kana'ans land, til Israels barn, og kom tilbake med svar til dem.
33 Og Israels barn syntes godt om svaret; de lovet Gud og tenkte ikke mere på å dra opp til strid mot dem og ødelegge det land hvor Rubens barn og Gads barn bodde.
34 Og Rubens barn og Gads barn gav alteret navn og sa: Et vidne er det mellom oss om at Herren er Gud.
