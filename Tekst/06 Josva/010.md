## Kapittel 10

1 Da Adoni-Sedek, kongen i Jerusalem, fikk høre at Josva hadde inntatt Ai og slått det med bann og gjort likedan med Ai og kongen der som han hadde gjort med Jeriko og dets konge, og at innbyggerne av Gibeon hadde gjort fred med Israel og bodde midt iblant dem,
2 ble de meget redde; for Gibeon var en stor by, som en av kongebyene, og større enn Ai, og alle mennene der var djerve stridsmenn.
3 Så sendte Adoni-Sedek, kongen i Jerusalem, bud til Hoham, kongen i Hebron, og til Piream, kongen i Jarmut, og til Jafia, kongen i Lakis, og til Debir, kongen i Eglon, og lot si:
4 Kom opp til meg og hjelp meg, sa vi kan slå Gibeon! For de har gjort fred med Josva og Israels barn.
5 Og de fem amorittiske konger, kongen i Jerusalem, kongen i Hebron, kongen i Jarmut, kongen i Lakis, kongen i Eglon, slo seg sammen og dro opp med alle sine hærer; og de kringsatte Gibeon og stred mot det.
6 Da sendte innbyggerne i Gibeon bud til Josva i leiren ved Gilgal og lot si: Slå ikke hånden av dine tjenere, kom opp til oss så fort du kan, og berg oss og hjelp oss! For alle amoritter-kongene som bor i fjellbygdene, har slått seg sammen mot oss.
7 Så dro Josva opp fra Gilgal med alt sitt krigsfolk og alle sine djerve stridsmenn.
8 Og Herren sa til Josva: Vær ikke redd dem! Jeg har gitt dem i dine hender; ikke én av dem skal kunne stå seg mot deg.
9 Så kom Josva brått over dem; han brøt opp fra Gilgal og marsjerte hele natten.
10 Og Herren slo dem med redsel for Israel, og Josva påførte dem et stort mannefall ved Gibeon, og han forfulgte dem på veien opp til Bet-Horon og hugg dem ned, helt til Aseka og Makkeda.
11 Som de nå flyktet for Israel og var på veien ned fra Bet-Horon, da lot Herren store stener falle ned over dem fra himmelen helt til Aseka, så de døde; det omkom flere ved haglstenene enn Israels barn slo ihjel med sverdet.
12 Og Josva talte til Herren på den dag Herren gav amorittene i Israels barns vold, og han sa så hele Israel hørte det: Stå stille, sol, i Gibeon, og du måne, i Ajalons dal!
13 Og solen sto stille, og månen ble stående inntil folket hadde fått hevn over sine fiender. Slik står det jo skrevet i Den rettskafnes bok * - Solen ble stående midt på himmelen og drygde nesten en hel dag, før den gikk ned. {* 2SA 1, 18.}
14 Og aldri har det vært noen dag som denne, hverken før eller siden, da Herren hørte på en manns røst; for Herren stred for Israel.
15 Sa vendte Josva med hele Israel tilbake til leiren ved Gilgal.
16 Men de fem konger flyktet og skjulte seg i hulen ved Makkeda.
17 Da ble det meldt Josva: De fem konger er funnet; de hadde skjult seg i hulen ved Makkeda.
18 Josva sa: Velt store stener for inngangen til hulen og sett folk der til å passe på dem!
19 Men selv må dere ikke stanse; forfølg deres fiender og hugg ned deres baktropp, la dem ikke komme inn i sine byer! For Herren deres Gud har gitt dem i deres hånd.
20 Da nå Josva og Israels barn hadde voldt et meget stort mannefall blant dem og rent gjort ende på dem, så bare noen få av dem kom seg unna og slapp inn i de faste byer,
21 da vendte hele folket i fred tilbake til Josva i leiren ved Makkeda, og ingen vågde mere å kny mot noen av Israels barn.
22 Da sa Josva: Åpne inngangen til hulen og før de fem konger ut til meg!
23 De gjorde slik og førte de fem konger ut til ham fra hulen, kongen i Jerusalem, kongen i Hebron, kongen i Jarmut, kongen i Lakis, kongen i Eglon.
24 Og da de hadde ført disse konger ut til Josva, kalte Josva alle Israels menn til seg og sa til førerne for de stridsmenn som hadde draget med ham: Kom hit og sett foten på nakken av disse konger! Og de trådte fram og satte foten på deres nakke.
25 Og Josva sa til dem: Frykt ikke og reddes ikke, vær frimodige og sterke! For slik skal Herren gjøre med alle fiender som dere kommer i strid med.
26 Deretter hugg Josva dem ned og drepte dem og hengte dem opp på fem trær; og de ble hengende på trærne helt til kvelden.
27 Men på den tid solen gikk ned, befalte Josva sine folk å ta dem ned av trærne og kaste dem i den hule de hadde skjult seg i; og for inngangen til hulen la de store stener, som ligger der den dag idag.
28 Samme dag inntok Josva Makkeda og slo byen med sverdets egg, og kongen der slo han med bann og hver sjel som var der; han lot ikke noen bli i live eller slippe unna; han gjorde med kongen i Makkeda som han hadde gjort med kongen i Jeriko.
29 Fra Makkeda dro Josva med hele Israel til Libna og stred mot Libna.
30 Og Herren gav også denne by med dens konge i Israels hånd, og han slo den med sverdets egg og hugg ned hver sjel som var der; han lot ikke noen bli i live eller slippe unna; han gjorde med kongen der som han hadde gjort med kongen i Jeriko.
31 Så dro Josva med hele Israel fra Libna til Lakis; og han leiret seg mot byen og stred mot den.
32 Og Herren gav Lakis i Israels hånd; den annen dag inntok han byen og slo den med sverdets egg og hugg ned hver sjel som var der, aldeles som han hadde gjort med Libna.
33 Da dro Horam, kongen i Geser, opp for å hjelpe Lakis; men Josva slo ham og hans folk og lot ikke noen av dem bli i live eller slippe unna.
34 Fra Lakis dro Josva med hele Israel til Eglon; og de leiret seg mot byen og stred mot den.
35 Og de inntok byen samme dag og slo den med sverdets egg, og hver sjel som var der, slo han med bann samme dag, aldeles som han hadde gjort med Lakis.
36 Så dro Josva med hele Israel fra Eglon opp til Hebron; og de stred mot byen
37 og inntok den og slo den med sverdets egg, både den og dens konge og alle småbyer som lå under den, og hugg ned hver sjel som var der; han lot ikke noen bli i live eller slippe unna, aldeles som han hadde gjort med Eglon; han slo byen og hver sjel som var der, med bann.
38 Deretter vendte Josva seg med hele Israel mot Debir og stred mot byen.
39 Og han tok den og dens konge og alle småbyer som lå under den, og de slo dem med sverdets egg, og hver sjel som var der, slo de med bann; han lot ikke noen bli i live eller slippe unna; som han hadde gjort med Hebron, og som han hadde gjort med Libna og kongen der, slik gjorde han med Debir og kongen der.
40 Slik tok Josva hele landet, både fjellbygdene og sydlandet og lavlandet og liene, og slo alle kongene der; han lot ikke noen bli i live eller slippe unna, og alt som dro ånde, slo han med bann, slik som Herren, Israels Gud, hadde befalt.
41 Alt som fantes mellom Kades-Barnea og Gasa, og hele Gosenlandet like til Gibeon slo han under seg.
42 Og alle disse konger og deres land tok Josva på én gang; for Herren, Israels Gud, stred for Israel.
43 Deretter vendte Josva med hele Israel tilbake til leiren ved Gilgal.
