## Kapittel 23

1 Da det nå var gått en lang tid, etter at Herren hadde gitt Israel ro for alle dets fiender rundt om, og Josva var blitt gammel og kommet langt ut i årene,
2 da kalte Josva til seg hele Israel, dets eldste, dets høvdinger, dets dommere og dets tilsynsmenn, og sa til dem: Nå er jeg blitt gammel og kommet langt ut i årene,
3 og dere har sett alt hva Herren deres Gud har gjort med alle disse folk som han drev ut for dere; for det var Herren deres Gud som stred for dere.
4 Nå har jeg ved loddkasting tildelt dere de folk som enda er tilbake, som arvelodd, etter deres stammer, og likeså alle de folk som jeg har utryddet, fra Jordan til det store hav i vest.
5 Og Herren deres Gud skal selv støte dem ut og drive dem bort for dere, og dere skal ta deres land i eie, slik som Herren deres Gud har sagt til dere.
6 Så vær nå faste i å holde og gjøre alt det som er skrevet i Mose lovbok, så dere ikke viker derfra hverken til høyre eller til venstre,
7 og ikke gir dere i lag med disse folk, de som enda er tilbake hos dere. Deres guders navn skal dere ikke nevne og ikke la noen sverge ved dem og ikke dyrke dem og ikke tilbe dem,
8 men Herren deres Gud skal dere holde fast ved, slik som dere har gjort til denne dag.
9 Derfor har Herren drevet store og sterke folk bort for dere, og ingen har holdt stand mot dere til denne dag.
10 Én mann av dere drev tusen på flukt; for det var Herren deres Gud som stred for dere, slik som han hadde sagt til dere.
11 Ta dere da nøye i vare, så sant dere har deres liv kjært, og elsk Herren deres Gud!
12 For dersom dere vender dere bort fra ham og holder dere til disse folk, de av dem som enda er tilbake hos dere, og inngår svogerskap med dem og gir dere i lag med dem, og de med dere,
13 da skal dere vite for visst at Herren deres Gud ikke mere vil drive disse folk bort for dere, men de skal bli til en snare og en felle for dere og til en svepe for deres rygg og til torner i deres øyne, inntil dere er utryddet av dette gode land som Herren deres Gud har gitt dere.
14 Se, jeg går nå all jordens vei; så skal dere da av alt deres hjerte og av all deres sjel kjenne at ikke et eneste ord er blitt til intet av alle de gode ord Herren deres Gud har talt over dere; de er alle sammen oppfylt for dere, ikke et eneste ord derav er blitt til intet.
15 Men slik som alle de gode ord Herren deres Gud har talt til dere, er oppfylt på dere, slik skal Herren la alle de onde ord oppfylles på dere, inntil han har utryddet dere av dette gode land som Herren deres Gud har gitt dere.
16 Når dere bryter Herrens, deres Guds pakt, som han opprettet med dere, og gir dere til å dyrke andre guder og tilbe dem, da skal Herrens vrede tennes opp mot dere, og dere skal snarlig bli utryddet av det gode land han har gitt dere.
