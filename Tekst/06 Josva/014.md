## Kapittel 14

1 Og dette er de arvelodder som Israels barn fikk i Kana'ans land, og som Eleasar, presten, og Josva, Nuns sønn, og overhodene for familiene i Israels barns stammer delte ut iblant dem
2 ved loddkasting, så de fikk hver sin arv, slik som Herren hadde befalt ved Moses. Det var de ni og en halv stamme som dengang fikk arv;
3 for de to og en halv stamme hadde Moses gitt arv på andre siden av* Jordan; men levittene hadde han ikke gitt arv iblant dem. / {* østenfor.}
4 For Josefs barn utgjorde to stammer, Manasse og Efra'im; og levittene fikk ikke noen del i landet, men bare noen byer til å bo i med tilhørende jorder for deres buskap og fe.
5 Som Herren hadde befalt Moses, slik gjorde Israels barn og skiftet landet.
6 Da trådte Judas barn fram for Josva i Gilgal, og Kaleb, Jefunnes sønn, kenisitten, sa til ham: Du vet hva Herren sa til Moses, den Guds mann, om meg og om deg i Kades-Barnea.
7 Jeg var førti år gammel da Moses, Herrens tjener, sendte meg fra Kades-Barnea for å utspeide landet; og jeg kom tilbake til ham med svar, etter mitt beste skjønn.
8 Mine brødre, som hadde draget opp med meg, gjorde folket motløst; men jeg holdt meg trolig til Herren min Gud.
9 Den dag svor Moses og sa: Sannelig, det land som din fot trådte på, skal være din og dine barns arv til evig tid, fordi du trolig holdt deg til Herren min Gud.
10 Og nå ser du at Herren har gjort med meg som han sa, og latt meg leve i fem og førti år fra den tid Herren talte disse ord til Moses - all den tid Israel vandret i ørkenen; og idag er jeg fem og åtti år gammel.
11 Jeg er enda like sterk som jeg var den dag Moses sendte meg ut; min styrke er den samme nå som den var dengang, både i strid og til å gå ut og inn.
12 Så gi meg nå denne fjellbygd som Herren den dag talte om; for du hørte selv dengang at anakittene bor der, og at der er store, faste byer; kanskje Herren er med meg, så jeg får drevet dem bort, slik som Herren har sagt.
13 Da velsignet Josva ham, og han gav Kaleb, Jefunnes sønn, Hebron til arv.
14 Slik fikk Kaleb, Jefunnes sønn, kenisitten, Hebron til arv, som det er den dag idag, fordi han trolig holdt seg til Herren, Israels Gud.
15 Men Hebrons navn var før Kirjat-Arba*; Arba var den største mann blant anakittene. Og landet hadde nå ro for krig. / {* Arbas by.}
