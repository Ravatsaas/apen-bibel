## Kapittel 30

1 Da David og hans menn på den tredje dag kom til Siklag, hadde amalekittene overfalt sydlandet og Siklag, og de hadde inntatt Siklag og brent det opp.
2 Og kvinnene og alle som var der, både små og store, hadde de tatt til fange; de hadde ikke drept noen, men hadde ført dem bort og hadde draget sin vei,
3 og da David og hans menn kom til byen, fikk de se at den var brent opp, og at deres hustruer og sønner og døtre var tatt til fange.
4 Da brast de i gråt, både David og de folk som var med ham, og de gråt til de ikke lenger var i stand til å gråte.
5 Også Davids to hustruer, Akinoam fra Jisre'el og Abiga'il, karmelitten Nabals hustru, var tatt til fange.
6 Og selv kom David i stor nød, for folket sa at de ville steine ham; så harme og sorgfulle var de alle sammen for sine sønners og døtres skyld. Men David søkte styrke hos Herren sin Gud.
7 Og David sa til presten Abjatar, Akimeleks sønn: Kom hit til meg med livkjortelen! Da kom Abjatar til David med livkjortelen.
8 Og David spurte Herren: Skal jeg sette etter denne røverflokk? Kan jeg nå dem igjen? Herren svarte: Sett etter dem! Du skal nå dem igjen, og du skal frelse fangene!
9 Så dro David avsted med de seks hundre mann som fulgte ham, og de kom til Besor-bekken. Der ble en del av dem igjen;
10 David satte etter fienden med fire hundre mann, men to hundre mann ble igjen - de var for trette til å gå over Besor-bekken.
11 Så fant de en egyptisk mann som lå på marken, og de tok ham med seg til David. Og de gav ham mat, som han spiste, og lot ham få vann å drikke,
12 og dessuten et stykke fikenkake og to rosinkaker, og da han hadde ett, vendte hans livsånd tilbake; for han hadde ikke smakt mat og ikke drukket vann i tre dager og tre netter.
13 Og David spurte ham: Hvem hører du til, og hvor er du fra? Han svarte: Jeg er en egyptisk gutt, tjener hos en amalekittisk mann; men min herre gikk fra meg her fordi jeg ble syk for tre dager siden.
14 Vi hadde gjort innfall i sydlandet hvor kreterne[^1] bor, og i det land som hører Juda til, og i den del av sydlandet som hører Kalebs slekt til, og vi hadde brent opp Siklag.
15 Da sa David til ham: Vil du føre meg ned til denne røverflokk? Han svarte: Tilsverg meg ved Gud at du ikke vil drepe meg og heller ikke overgi meg i min herres hånd, sa vil jeg føre deg ned til den røverflokk du taler om.
16 Deretter førte han ham ned, og der lå de spredt rundt omkring over hele marken og spiste og drakk og holdt fest med alt det store bytte de hadde tatt fra filistrenes land og fra Juda land.
17 David hugg dem ned helt fra skumringen til neste dags kveld, og ingen av dem slapp unna så nær som fire hundre unge menn som kastet seg på kamelene og flyktet.
18 Og David berget alt det som amalekittene hadde tatt; også sine to hustruer berget David.
19 Det manglet ikke noen, hverken liten eller stor, hverken sønner eller døtre, heller ikke noe av byttet eller av det de hadde tatt med seg; alt sammen hadde David med seg tilbake.
20 Alt feet tok David og, både det små og det store; og driftekarene gikk foran buskapen og ropte: Dette er Davids bytte.
21 Da David kom til de to hundre mann som hadde vært for trette til å følge ham, og som han hadde latt bli tilbake ved Besor-bekken, gikk de ut imot David og de folk som var med ham; og David gikk fram til folkene og hilste på dem.
22 Da tok de til orde alle de onde og illesinnede menn blant dem som hadde fulgt David, og sa: Siden de ikke gikk med oss, vil vi ikke gi dem noe av det bytte vi har berget; bare sin hustru og sine barn kan hver av dem ta med seg og gå hjem.
23 Men David sa: Slik skal dere ikke gjøre, mine brødre, med det som Herren har gitt oss; han har bevart oss og gitt denne røverflokk som var kommet over oss, i vår hånd.
24 Hvem skulle vel holde med dere i dette? Nei, den som dro med i striden, skal ikke ha større del av byttet enn den som ble igjen ved trosset; de skal dele likt.
25 Og slik ble det fra den dag og fremover - han gjorde dette til lov og rett i Israel, slik som det er den dag idag.
26 Da David kom til Siklag, sendte han noe av byttet til Judas eldste, de som var hans venner, og lot si: Se, her er en gave til dere av byttet som jeg har tatt fra Herrens fiender -
27 til dem i Betel sendte han, og til dem i Ramot-Negeb og til dem i Jattir
28 og til dem i Aroer og til dem i Sifmot og til dem i Estemoa
29 og til dem i Rakal og til dem i jerahme'elittenes byer og til dem i kenittenes byer
30 og til dem i Horma og til dem i Kor-Asan og til dem i Atak
31 og til dem i Hebron og til alle de steder hvor David hadde vanket om med sine menn.

[^1]:  d.e. filisterne, 1SA 30, 16.
