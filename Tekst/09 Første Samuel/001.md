## Kapittel 1

1 Det var en mann fra Ramata'im-Sofim i Efra'im-fjellene; han hette Elkana og var sønn av Jeroham, sønn av Elihu, sønn av Tohu, sønn av Suf, en efra'imitt* / {* en levitt boende i Efra'ims stamme.}
2 Han hadde to hustruer; den ene hette Hanna og den andre Peninna; og Peninna hadde barn, men Hanna hadde ikke.
3 Denne mann dro år etter år opp fra sin by for å tilbe og ofre til Herren, hærskarenes* Gud, i Silo; der var Elis to sønner, Hofni og Pinehas, prester for Herren. / {* NEH 9, 6.}
4 Og når dagen kom da Elkana bar fram sitt offer, da gav han sin hustru Peninna og alle hennes sønner og hennes døtre hver sitt stykke av offeret;
5 men Hanna gav han et dobbelt stykke, for han elsket Hanna, enda Herren hadde tillukket hennes morsliv,
6 og hennes medbeilerske krenket henne også sårt for å egge henne til vrede, fordi Herren hadde lukket for hennes morsliv.
7 Slik gjorde han år etter år, så ofte hun dro opp til Herrens hus, og slik krenket Peninna henne, og hun gråt og ville ikke spise.
8 Da sa Elkana, hennes mann, til henne: Hanna, hvorfor gråter du, og hvorfor spiser du ikke? Hvorfor er du så sorgfull? Er jeg ikke mere for deg enn ti sønner?
9 Da de nå engang hadde ett og drukket i Silo, og mens Eli, presten, satt på sin stol ved dørposten i Herrens tempel, sto Hanna opp,
10 og i sin hjertesorg ba hun til Herren og gråt sårt.
11 Og hun gjorde et løfte og sa: Herre, hærskarenes Gud! Dersom du vil se til din tjenerinne i hennes nød og komme meg i hu og ikke glemme din tjenerinne, men la din tjenerinne få en sønn, så vil jeg gi ham til Herren for hele hans levetid, og det skal ikke komme rakekniv på hans hode.
12 Slik ba hun lenge for Herrens åsyn, og Eli gav akt på hennes munn;
13 for det var i sitt hjerte Hanna ba; bare hennes lepper rørte seg, men hennes røst hørtes ikke. Derfor tenkte Eli at hun var drukken,
14 og han sa til henne: Hvor lenge vil du te deg som drukken? Se til å bli av med ditt rus!
15 Da svarte Hanna og sa: Nei, min herre! Jeg er en kvinne som bærer på en tung sorg i sitt hjerte; vin og sterk drikk har jeg ikke drukket, men jeg utøste min sjel for Herrens åsyn.
16 Hold ikke din tjenerinne for en ryggesløs kvinne! For jeg har hele tiden talt av min store sorg og gremmelse.
17 Da svarte Eli og sa: Gå bort i fred, og Israels Gud skal gi deg det du har bedt ham om.
18 Hun sa: La din tjenerinne finne nåde for dine øyne! Så gikk kvinnen sin vei, og nå spiste hun og så ikke mere så sorgfull ut.
19 Morgenen etter sto de tidlig opp og tilba for Herrens åsyn; så vendte de tilbake og kom hjem igjen til Rama. Og Elkana holdt seg til Hanna, sin hustru, og Herren kom henne i hu;
20 og innen året var omme, ble Hanna fruktsommelig og fødte en sønn, og kalte ham Samuel*; for [sa hun] jeg har bedt Herren om ham. / {* for han er utbedt og jeg bønnhørt av Gud.}
21 Da så mannen - Elkana - dro opp igjen med hele sitt hus for å ofre til Herren det årlige offer og sitt løfteoffer,
22 dro Hanna ikke med opp, men sa til sin mann: Jeg vil vente til gutten er avvent; da vil jeg ta ham med meg, så han kan fremstilles for Herrens åsyn og bli der all sin tid.
23 Elkana, hennes mann, sa til henne: Gjør hva du finner for godt; bli hjemme til du har avvent ham; bare Herren vil holde sitt ord! Så ble kvinnen hjemme, og hun gav sin sønn die til hun hadde avvent ham.
24 Og så snart hun hadde avvent ham, reiste hun opp med ham og hadde med seg tre okser og en efa mel og en skinnsekk med vin, og hun bar ham inn i Herrens hus i Silo - han var bare en ganske liten gutt.
25 Så slaktet de oksen og førte gutten inn til Eli.
26 Og hun sa: Hør meg, min herre! Så sant du lever, min herre: Jeg er den kvinne som sto her hos deg og ba til Herren.
27 Denne gutt var det jeg ba om, og Herren har gitt meg det jeg ba ham om.
28 Og nå gir jeg ham tilbake til Herren for all den tid han er til; det var for Herrens skyld jeg ba om ham. Og de tilba Herren der.
