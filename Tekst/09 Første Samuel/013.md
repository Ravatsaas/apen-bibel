## Kapittel 13

1 I ett år hadde Saul dengang vært konge; og da han hadde vært konge over Israel i to år,
2 valgte han seg tre tusen mann av Israel; av dem var to tusen med Saul i Mikmas og i Betel-fjellene, og tusen var med Jonatan i Gibea i Benjamin; resten av folket lot han fare hjem hver til sitt.
3 Og Jonatan slo det krigsmannskap som filistrene hadde i Geba; det fikk filistrene høre; men Saul lot basunen lyde rundt omkring i hele landet og sa: Hebreerne skal høre det.
4 Og hele Israel fikk høre tidenden om at Saul hadde slått filistrenes krigsmannskap, og at filistrene hadde lagt Israel for hat. Og folket ble kalt til våpen for å følge Saul til Gilgal.
5 Filistrene samlet seg for å stride mot Israel, tretti tusen vogner og seks tusen hestfolk, og fotfolk så mange som sanden ved havets bredd; og de dro opp og leiret seg ved Mikmas østenfor Bet-Aven.
6 Da nå Israels menn så hvilken fare de var i fordi folket ble hårdt angrepet, da skjulte folket seg i huler og tornebusker og fjellkløfter og tårner og brønner.
7 Noen av hebreerne gikk over Jordan til Gads og Gileads land; men Saul var enda i Gilgal, og alt folket fulgte ham skjelvende.
8 Han ventet syv dager - til den tid Samuel hadde fastsatt; men Samuel kom ikke til Gilgal, og folket spredte seg og forlot ham.
9 Da sa Saul: Kom hit til meg med brennofferet og takkofferne! Og så ofret han brennofferet.
10 Men da han vel hadde ofret brennofferet, da kom Samuel, og Saul gikk ut imot ham for å hilse på ham.
11 Da sa Samuel: Hva har du gjort? Saul svarte: Da jeg så at folket spredte seg og forlot meg, og du ikke kom til den fastsatte tid, og filistrene samlet seg ved Mikmas.
12 så tenkte jeg: Nå drar filistrene ned mot meg til Gilgal, og jeg har enda ikke bønnfalt Herren, og jeg tok mot til meg og ofret brennofferet.
13 Da sa Samuel til Saul: Du har båret deg dårlig at, du har ikke holdt det bud som Herren din Gud gav deg; ellers hadde Herren nå stadfestet ditt kongedømme over Israel for all tid.
14 Men nå skal ditt kongedømme ikke stå ved makt; Herren har søkt seg ut en mann etter sitt hjerte, og ham har Herren utsett til fyrste over sitt folk; for du har ikke holdt hva Herren befalte deg.
15 Så gjorde Samuel seg rede og dro fra Gilgal opp til Gibea i Benjamin, og Saul mønstret de folk han hadde hos seg - omkring seks hundre mann.
16 Og Saul og hans sønn Jonatan og de folk som de hadde hos seg, lå i Geba i Benjamin, og filistrene hadde leiret seg ved Mikmas.
17 Da dro det en flokk ut av filistrenes leir for å herje; den var delt i tre hoper; den ene hop tok veien til Ofra, til Sual-bygden,
18 og den annen hop tok veien til Bet-Horon, og den tredje hop tok veien til den bygd som rager opp over Sebo'im-dalen bortimot ørkenen.
19 Dengang fantes det ikke en smed i hele Israels land; for filistrene tenkte som så: Hebreerne kunne ellers gjøre seg sverd eller spyd.
20 Og hele Israel måtte gå ned til filistrene for å få smidd sine plogjern og sine hakker, sine økser og sine plogskjær,
21 og når eggen var sløvet på plogskjærene og hakkene og grepene og øksene, eller for å få en pigg påsatt.
22 Slik gikk det til at på den dag da striden sto, fantes det ikke sverd eller spyd hos noen av alle de folk som var med Saul og Jonatan; bare Saul og hans sønn Jonatan hadde disse våpen.
23 Filistrenes forpost rykket fram til Mikmas-skaret.
