## Kapittel 31

1 Filistrene stred mot Israel, og Israels menn flyktet for filistrene, og det lå mange falne på Gilboa-fjellet.
2 Og filistrene var like i hælene på Saul og hans sønner, og de drepte Jonatan og Abinadab og Malkisua, Sauls sønner.
3 Og striden ble hård der hvor Saul sto; bueskytterne kom over ham, og han ble grepet av redsel for skytterne.
4 Da sa Saul til sin våpenbærer: Dra ditt sverd og gjennombor meg med det, så ikke disse uomskårne skal komme og gjennombore meg og fare ille med meg! Men våpenbæreren ville ikke; han var for redd. Så tok Saul sitt sverd og styrtet seg i det.
5 Og da våpenbæreren så at Saul var død, styrtet også han seg i sitt sverd og døde med ham.
6 Slik døde Saul og hans tre sønner og hans våpenbærer og alle hans menn på en og samme dag.
7 Og da de israelitter som bodde på den andre side av dalen, og de som bodde på Jordan-siden, så at israelittene var flyktet, og at Saul og hans sønner var død, forlot de byene og flyktet; og filistrene kom og bosatte seg i dem.
8 Dagen etter kom filistrene for å plyndre de falne; da fant de Saul og hans tre sønner liggende på Gilboafjellet.
9 De hugg hodet av ham og røvet hans våpen og sendte dem rundt omkring i filistrenes land for å forkynne det glade budskap i deres avguders templer og for folket.
10 Og hans våpen la de i Astartetemplet, og hans kropp hengte de opp på muren i Betsan.
11 Da innbyggerne i Jabes i Gilead fikk høre hva filistrene hadde gjort med Saul,
12 tok alle våpenføre menn avsted og gikk hele natten; de tok Sauls og hans sønners kropper ned av Betsans mur, og da de var kommet til Jabes, brant de dem der.
13 Deres ben tok de og begravde under tamarisken i Jabes, og så holdt de faste i syv dager.
