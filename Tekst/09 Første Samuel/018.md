## Kapittel 18

1 Etter hans samtale med Saul droges Jonatans sjel til David, og Jonatan fikk ham kjær som sitt eget liv.
2 Samme dag tok Saul ham til seg og lot ham ikke mere få vende tilbake til sin fars hus.
3 Og Jonatan gjorde en pakt med David, fordi han hadde ham kjær som sitt eget liv.
4 Og Jonatan tok av seg den kappe han hadde på, og gav den til David og likeså sine krigsklær, ja endog sitt sverd og sin bue og sitt belte.
5 Så dro David ut i krigen; i alt det Saul sendte ham til, bar han seg klokt at; Saul satte ham over sine krigsmenn, og han var vel likt av hele folket, også av Sauls tjenere.
6 Så hendte det da de kom hjem, da David vendte tilbake etter at han hadde slått filisteren, at kvinnene gikk ut fra alle Israels byer for å møte kong Saul med sang og dans, med trommer og med gledesrop og med musikk.
7 Og de dansende kvinner istemte en sang og sa: Saul har slått sine tusener, men David sine titusener.
8 Da ble Saul meget vred; for dette ord likte han ille, og han sa: De har gitt David titusener, og meg har de gitt tusener, og nå står det bare tilbake at han får kongedømmet.
9 Fra den dag så Saul stadig skjevt til David.
10 Dagen etter kom det en ond ånd fra Gud over Saul, og han raste inne i sitt hus, mens David spilte på harpen, som han pleide å gjøre hver dag, og Saul hadde et spyd i hånden.
11 Da svang Saul spydet og tenkte: Jeg vil støte det gjennom David og inn i veggen. Men David bøyde seg til side for ham to ganger.
12 Saul var redd for David; for Herren var med ham, men fra Saul var han veket bort.
13 Derfor sendte Saul ham fra seg og satte ham til høvedsmann over tusen; og han dro ut og dro inn foran folket.
14 Og David bar seg klokt at i alt han tok seg fore, og Herren var med ham.
15 Da nå Saul så at han bar seg meget klokt at, grudde han for ham.
16 Men hele Israel og Juda hadde David kjær; for det var han som dro ut og dro inn foran dem.
17 Og Saul sa til David: Her er min eldste datter Merab; henne vil jeg gi deg til hustru; la meg bare se at du er en djerv stridsmann og fører Herrens kriger! For Saul tenkte: Min hånd skal ikke ramme ham, men filistrenes hånd skal ramme ham.
18 David svarte Saul: Hvem er jeg, og hvem er mine frender, min fars ætt i Israel, at jeg skulle bli kongens svigersønn?
19 Men da tiden kom at Merab, Sauls datter, skulle gis til David, ble hun gitt Adriel fra Mehola til hustru.
20 Mikal, Sauls datter, elsket David. Da Saul fikk vite dette, syntes han godt om det.
21 Saul tenkte: Jeg vil la ham få henne, så hun kan bli til en snare for ham, og filistrenes hånd kan ramme ham. Og Saul sa til David: Ved min annen datter skal du idag bli min svigersønn.
22 Og Saul befalte sine tjenere: Tal hemmelig med David og si: Kongen liker deg, og alle hans tjenere har deg kjær; bli derfor nå kongens svigersønn!
23 Da Sauls tjener sa disse ord til David, svarte han: Synes dere det er en ringe ting å bli kongens svigersønn? Jeg er jo en fattig og ringe mann.
24 Sauls tjenere fortalte ham dette og sa: Slik sa David.
25 Da sa Saul: Så skal dere si til David: Kongen krever ingen annen festegave enn hundre filister-forhuder, så han kan få hevnet seg på kongens fiender. Men Saul tenkte å felle David ved filistrenes hånd.
26 Da hans tjenere fortalte David dette, var David glad over at han skulle bli kongens svigersønn. Og før tiden enda var ute,
27 gjorde David seg rede og dro avsted med sine menn og slo ihjel to hundre mann blant filistrene. Og David tok deres forhuder med seg og la dem fulltallig fram for kongen, så han kunne bli kongens svigersønn. Da gav Saul ham sin datter Mikal til hustru.
28 Nå så Saul og forsto at Herren var med David; og Mikal, Sauls datter, elsket ham.
29 Da ble Saul enda mere redd David, og Saul var Davids fiende all sin tid.
30 Så dro filistrenes høvdinger ut i krigen, og så ofte de dro ut, bar David seg klokere at enn alle Sauls tjenere, og han fikk et stort navn.
