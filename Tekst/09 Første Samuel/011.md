## Kapittel 11

1 Så dro ammonitten Nahas opp og kringsatte Jabes i Gilead, og alle Jabes' menn sa til Nahas: Gjør fred med oss, så vil vi tjene deg.
2 Men ammonitten Nahas svarte dem: På det vilkår vil jeg gjøre fred med dere at det høyre øye stikkes ut på dere alle; den skjensel vil jeg legge på hele Israel.
3 Da sa Jabes eldste til ham: Gi oss frist i syv dager, så vi kan sende bud rundt om i hele Israels land! Er det da ingen som hjelper oss, så vil vi overgi oss til deg.
4 Da sendebudene kom til Sauls Gibea og bar fram sitt ærend for folket, brast alt folket i gråt.
5 I samme stund kom Saul gående hjem fra marken bak oksene sine. Og Saul sa: Hva er det i veien med folket siden de gråter? Og de fortalte ham hva mennene fra Jabes hadde sagt.
6 Da Saul hørte dette, kom Guds Ånd over ham, og hans vrede ble opptent høylig.
7 Og han tok et par okser og hugg dem i stykker og sendte stykkene om i hele Israels land med sendebudene og lot si: Den som ikke drar ut etter Saul og Samuel, med hans okser skal det gjøres likedan. Da falt det en redsel fra Herren over folket, og de dro ut som en mann.
8 Han mønstret dem i Besek, og Israels barn var tre hundre tusen, og Judas menn tretti tusen.
9 Og de sa til sendebudene som var kommet: Så skal dere si til mennene i Jabes i Gilead: Imorgen, når solen brenner hett, skal det komme hjelp til dere. Da sendebudene kom og meldte dette til mennene i Jabes, ble de glade,
10 og de sa [til ammonittene]: Imorgen vil vi overgi oss til dere, så kan dere gjøre med oss aldeles som dere finner for godt!
11 Dagen etter stilte Saul folket opp i tre hoper, og i morgenvakten trengte de midt inn i leiren og hugg ammonittene ned, til dagen ble het; og de som ble tilbake, spredtes, så det ikke ble to sammen tilbake av dem.
12 Da sa folket til Samuel: Hvem var det som sa: Skal Saul være konge over oss? La oss få fatt i disse menn, så vi kan drepe dem.
13 Da sa Saul: På denne dag skal ingen drepes; for idag har Gud hjulpet Israel til seier.
14 Og Samuel sa til folket: Kom, la oss gå til Gilgal for å stadfeste kongedømmet der!
15 Da gikk alt folket til Gilgal, og der i Gilgal gjorde de Saul til konge for Herrens åsyn; og de ofret der takkoffer for Herrens åsyn. Og Saul og alle Israels menn gledet seg der storlig.
