## Kapittel 10

1 Og Samuel tok en oljekrukke og helte den ut over hans hode, og han kysset ham og sa: Nå har Herren salvet deg til fyrste over sin arv.
2 Når du idag går fra meg, skal du møte to menn ved Rakels grav på grensen av Benjamin i Selsah, og de skal si til deg: Eselhoppene som du gikk ut for å lete etter, er funnet; din far tenker ikke mere på dem, men er nå urolig for dere og sier: Hva skal jeg gjøre for å få min sønn igjen?
3 Og når du går videre derfra og kommer til Tabors ek, skal du der møte tre menn som er på vei opp til Gud i Betel, en som bærer tre kje, og en som bærer tre brød, og en som bærer en skinnsekk med vin.
4 De skal hilse på deg og gi deg to brød, og dem skal du ta imot.
5 Deretter kommer du til Guds Gibea, hvor filistrene har sine vaktposter; og når du kommer der til byen, skal du treffe på en flokk profeter som kommer ned fra haugen med harpe og tromme og fløyte og citar foran seg, og selv er de i en profetisk henrykkelse.
6 Og Herrens Ånd skal komme over deg, så du skal gripes av profetisk henrykkelse slik som de og bli til et annet menneske.
7 Når du ser at disse tegn inntreffer, da gjør hva du får leilighet til! For Gud er med deg.
8 Gå du før meg ned til Gilgal, så skal jeg komme ned til deg for å ofre brennoffer og takkoffer; syv dager skal du bie, inntil jeg kommer til deg, og da skal jeg la deg få vite hva du skal gjøre.
9 Da nå Saul vendte seg og gikk sin vei fra Samuel, da gav Gud ham et annet hjerte, og samme dag traff alle disse tegn inn.
10 Da de kom til Gibea, kom en flokk profeter ham i møte; da kom Guds Ånd over ham, og han ble grepet av profetisk henrykkelse midt iblant dem.
11 Og da alle de som kjente ham før, så at han var grepet av henrykkelse slik som profetene, da sa folket til hverandre: Hva er det som har hendt med Kis' sønn? Er også Saul blant profetene?
12 Da svarte en mann derfra og sa: Hvem er da far til disse? Derfor er det blitt til et ordspråk: Er også Saul blant profetene?
13 Da hans profetiske henrykkelse hadde hørt opp, kom han til offerhaugen,
14 og Sauls farbror* sa til ham og hans dreng: Hvor har dere vært? Han svarte: Vi har vært ute og lett etter eselhoppene, og da vi ikke så noe til dem, gikk vi til Samuel. / {* 1SA 14, 50.}
15 Da sa Sauls farbror: Kjære, fortell meg hva Samuel sa til dere!
16 Saul svarte sin farbror: Han fortalte oss at eselhoppene var funnet. Men det som Samuel hadde sagt om kongedømmet, fortalte han ham ikke.
17 Så kalte Samuel folket sammen til Herren, til Mispa.
18 Og han sa til Israels barn: Så sier Herren, Israels Gud: Jeg førte Israel opp fra Egypt og fridde dere ut fra egypterne og fra alle de riker som undertrykte dere.
19 Men dere har nå forkastet deres Gud, han som frelste dere ut av alle deres ulykker og trengsler, og sagt til ham: Nei, en konge skal du sette over oss! Så still dere nå fram for Herrens åsyn etter deres stammer og ætter!
20 Så lot Samuel alle Israels stammer gå fram, og loddet falt på Benjamins stamme.
21 Så lot han Benjamins stamme gå fram etter sine ætter, og loddet falt på Matris ætt, og deretter falt loddet på Saul, Kis' sønn. Og de lette etter ham, men kunne ikke finne ham.
22 Da spurte de Herren igjen: Er det kommet noen annen hit? Herren svarte: Han holder seg skjult ved trosset.
23 Da sprang de avsted og hentet ham derfra, og han gikk fram midt iblant folket, og han var et hode høyere enn alt folket.
24 Og Samuel sa til alt folket: Her ser dere ham som Herren har utvalgt! Det er ingen som han blant alt folket. Da jublet alt folket og ropte: Kongen leve!
25 Så talte Samuel til folket om kongedømmets rett og skrev det opp i en bok; den la han ned for Herrens åsyn. Deretter lot Samuel alt folket fare, hver til sitt hjem.
26 Saul dro og hjem til Gibea, og med ham fulgte den flokk hvis hjerte Gud hadde rørt ved.
27 Men noen ugudelige mennesker sa: Hva hjelp skal denne kunne gi oss? Og de ringeaktet ham og kom ikke med gaver til ham; men han lot som han ikke merket det.
