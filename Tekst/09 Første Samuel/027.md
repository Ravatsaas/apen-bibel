## Kapittel 27

1 Men David tenkte ved seg selv: Engang kommer jeg nå allikevel til å miste livet for Sauls hånd; jeg har ikke noe godt i vente. Jeg vil undfly til filistrenes land; så vil Saul holde opp med å lete etter meg i hele Israels land, og jeg slipper ut av hans hånd.
2 Så brøt David opp og dro med de seks hundre mann som var hos ham, over til Akis, sønn av Maok, kongen i Gat.
3 Og David ble boende hos Akis i Gat, både han og hans menn, hver med sitt hus, David med sine to hustruer, Akinoam fra Jisre'el og Abiga'il fra Karmel, Nabals hustru.
4 Og da Saul fikk vite at David var flyktet til Gat, lette han ikke lenger etter ham.
5 Så sa David til Akis: Har jeg funnet nåde for dine øyne, så la meg få et sted å bo på i en av landsbyene. Hvorfor skal din tjener bo hos deg i kongestaden?
6 Da gav Akis ham samme dag Siklag; derfor har Siklag hørt Judas konger til helt til denne dag.
7 Den tid David bodde i filistrenes land, var i alt ett år og fire måneder.
8 David og hans menn dro opp og overfalt gesurittene og girsittene og amalekittene; det var de folk som fra eldgammel tid hadde bodd i det land som strekker seg bortimot Sur og helt til Egypt.
9 Og hver gang David herjet landet, lot han hverken mann eller kvinne bli i live; men han tok både småfe og storfe og asener og kameler og klær og dro så tilbake, og når han så kom til Akis,
10 og Akis spurte: Dere har vel ikke gjort noe innfall idag? da svarte David: Jo, i sydlandet, både blandt Judas menn og blandt jerahme'elittene og kenittene.
11 David lot hverken mann eller kvinne bli i live eller tok dem med seg til Gat; for han tenkte: De kunne fortelle om oss og si: Så og så har David gjort. Slik bar han seg at i all den tid han bodde i filistrenes land.
12 Og Akis trodde David og tenkte: Han har gjort seg forhatt blandt Israel, sitt folk, og nå kommer han til å være min tjener for all tid.
