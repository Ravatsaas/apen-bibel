## Kapittel 2

1 Og Hanna bad og sa: Mitt hjerte fryder seg i Herren, høyt er mitt horn i Herren, vidt åpnet min munn mot mine fiender, for jeg gleder meg over din frelse.
2 Ingen er hellig som Herren; for det er ingen foruten deg, og det er ingen klippe som vår Gud.
3 Tal ikke så mange høye ord, la ikke frekke ord gå ut av deres munn! For en allvitende Gud er Herren, og av ham veies gjerninger.
4 Kjempenes bue brytes, og de snublende omgjorder seg med kraft.
5 De mette lar seg leie for brød, og de hungrige hører opp å hungre; endog den ufruktbare føder syv barn, og den som er rik på sønner, visner bort.
6 Herren døder og gjør levende; han fører ned i dødsriket og fører opp derfra.
7 Herren gjør fattig og gjør rik; han nedtrykker, og han ophøyer;
8 han reiser den ringe av støvet, løfter den fattige av skarnet for å sette ham hos fyrster og gi ham et ærefullt sete; for Herren hører jordens støtter til, og på dem har han bygget jorderike.
9 Han verner sine frommes føtter, men ugudelige går til grunne i mørket; for ikke ved egen kraft er mannen sterk.
10 Forferdes skal hver den som strider mot Herren; over ham lar han det tordne i himmelen. Herren dømmer jordens ender, og han vil gi sin konge styrke og opphøye sin salvedes horn.
11 Så dro Elkana hjem igjen til Rama, men gutten tjente Herren under Elis, prestens, tilsyn.
12 Men Elis sønner var ryggesløse; de brydde seg ikke om Herren.
13 Slik var prestenes adferd mot folket: Så ofte noen kom med et offer, og kjøttet ble kokt, kom prestens dreng og hadde en gaffel med tre greiner i sin hånd;
14 den stakk han ned i kjelen eller i gryten eller i pannen eller i potten, og alt det som kom opp med gaffelen, tok presten til seg. Slik gjorde de med alle israelitter som kom der til Silo.
15 Endog før de brant fettet, kom prestens dreng og sa til den mann som ofret: Kom hit med kjøtt til å steke for presten! Han tar ikke imot kokt kjøtt av deg, bare rått.
16 Så sa mannen til ham: Først må fettet brennes; siden kan du ta for deg etter som du har lyst til. Da svarte han: Nei, nå straks skal du komme med det; ellers tar jeg det med makt.
17 Og de unge menns synd var meget stor for Herrens åsyn; for mennene ringeaktet Herrens offer.
18 Men Samuel tjente for Herrens åsyn - en ung gutt klædd i en livkjortel av lerret.
19 Og hans mor gjorde hvert år en liten kappe til ham; den hadde hun med til ham, når hun dro opp med sin mann for å bære fram det årlige offer.
20 Da velsignet Eli Elkana og hans hustru og sa: Herren gi deg barn igjen med denne kvinne istedenfor ham som hun bad om for Herren! Så dro de hjem igjen.
21 Og Herren så til Hanna, og hun ble fruktsommelig og fødte tre sønner og to døtre; men gutten Samuel vokste opp hos Herren.
22 Eli var meget gammel, og når han hørte om alt det hans sønner gjorde mot hele Israel, og at de lå hos de kvinner som gjorde tjeneste ved inngangen til sammenkomstens telt,
23 sa han til dem: Hvorfor gjør dere slik? Jeg hører av hele folket her at deres adferd er ond.
24 Ikke så, mine sønner! Det rykte jeg hører, er ikke godt; dere forfører Herrens folk.
25 Når en mann synder mot en annen mann, skal Gud* dømme ham; men når en mann synder mot Herren, hvem skal da bede for ham? Men de hørte ikke på det deres far sa; for det var Herrens vilje å la dem dø. / {* øvrigheten, 2MO 21, 6.}
26 Men gutten Samuel gikk fram i alder og i yndest både hos Herren og hos mennesker.
27 Og det kom en Guds mann til Eli, og sa til ham: Så sier Herren: Har jeg ikke åpenbaret meg for din fars hus, da de var i Egypten og måtte tjene Faraos hus?
28 Og jeg valgte ham blandt alle Israels stammer til prest for meg, til å ofre på mitt alter, brenne røkelse, bære livkjortel for mitt åsyn, og jeg gav din fars hus alle Israels barns ildoffer.
29 Hvorfor treder dere mitt slaktoffer og mitt matoffer under føtter, de offer som jeg har påbudt i min bolig? Og du ærer dine sønner mere enn meg, idet dere mesker dere med det beste av hver offergave som mitt folk, Israel, bærer fram.
30 Derfor lyder ordet fra Herren, Israels Gud: Vel har jeg sagt: Ditt hus og din fars hus skal ferdes for mitt åsyn til evig tid. Men nå lyder Herrens ord: Det være langt fra meg! Dem som ærer meg, vil jeg ære, og de som ringeakter meg, skal bli til skamme.
31 Se, dager skal komme da jeg avhugger din arm og din fars ætts arm, så ingen i din ætt skal bli gammel.
32 Og du skal skue trengsel for Guds bolig tross alt det gode han gjør mot Israel, og det skal aldri finnes noen gammel i ditt hus.
33 Dog vil jeg ikke utrydde hver mann av din ætt fra mitt alter, så jeg lar dine øyne slukne og din sjel vansmekte; men alle som vokser opp i ditt hus, skal dø i sine manndomsår.
34 Og til tegn på dette skal du ha det som skal ramme begge dine sønner, Hofni og Pinehas: De skal begge dø på en dag.
35 Og jeg vil oppreise for meg en trofast prest: han skal gjøre etter min hu og min vilje, og jeg vil bygge ham et hus som blir stående, og han skal ferdes for min salvedes åsyn alle dager.
36 Og enhver som er igjen av ditt hus, skal komme og bøye seg for ham for å få en sølvskilling og et brød og si: Kjære, sett meg i et av presteembedene, sa jeg kan få et stykke brød å spise!
