## Kapittel 23

1 Så kom det noen og sa til David: Filistrene har nå kringsatt Ke'ila, og de plyndrer låvene.
2 Da spurte David Herren: Skal jeg ta avsted og slå disse filistrer? Herren svarte David: Ta avsted og slå filistrene og frels Ke'ila!
3 Men Davids menn sa til ham: Vi må jo være redde for livet her i Juda; og så skulle vi dra til Ke'ila mot filistrenes fylkinger?
4 Da spurte David Herren enda en gang, og Herren svarte ham og sa: Ta ut og dra ned til Ke'ila! Jeg gir filistrene i din hånd.
5 Så dro David og hans menn til Ke'ila, og han stred mot filistrene og drev deres buskap bort og påførte dem et stort mannefall. Slik frelste David Ke'ilas innbyggere.
6 Da Abjatar, Akimeleks sønn, flyktet til David i Ke'ila, hadde han livkjortelen med seg der ned.
7 Da Saul fikk spurt at David var kommet til Ke'ila, sa han: Gud kjennes ikke ved ham og har gitt ham i min hånd; for han har stengt seg selv inne ved å gå inn i en by med dobbelte porter og bommer.
8 Så kalte Saul alt folket sammen til strid og ville dra ned til Ke'ila for å kringsette David og hans menn.
9 Da David skjønte at det var mot ham Saul la opp onde råd, sa han til Abjatar, presten: Kom hit med livkjortelen!
10 Så sa David: Herre, Israels Gud! Din tjener har hørt at Saul har i sinne å komme til Ke'ila og ødelegge byen for min skyld.
11 Vil Ke'ilas menn overgi meg til ham? Vil Saul dra her ned, som din tjener har hørt? Herre, Israels Gud! Åpenbar det for din tjener! Herren svarte: Ja, han vil dra her ned.
12 Da sa David: Vil Ke'ilas menn overgi meg og mine menn til Saul? Herren svarte: Ja, det vil de.
13 Da brøt David opp med sine folk, omkring seks hundre mann; de dro bort fra Ke'ila og vanket om hvor det traff seg. Og da Saul fikk spurt at David hadde sloppet bort fra Ke'ila, lot han være å dra ut.
14 Siden holdt David til i ørkenen, i fjellborgene; han holdt til i fjellene i Sifs ørken; og Saul søkte etter ham hele tiden, men Gud gav ham ikke i hans hånd.
15 Men David skjønte at Saul hadde draget ut for å stå ham etter livet. Mens David var i skogen i Sifs ørken,
16 dro Jonatan, Sauls sønn, avsted og kom til ham i skogen, og han styrket hans mot i Gud.
17 Han sa til ham: Vær ikke redd! Min far Sauls hånd skal ikke nå deg; du skal bli konge over Israel, og jeg skal være den neste etter deg; det vet også Saul, min far.
18 Så gjorde de begge en pakt for Herrens åsyn; og David ble i skogen, men Jonatan dro hjem igjen.
19 Men noen sifitter dro opp til Saul i Gibea og sa: David holder seg skjult hos oss i fjellborgene i skogen, på Kakilahaugen sønnenfor ørkenen.
20 Så kom nå her ned, konge, så sant det er din attrå å komme her ned, og vi skal sørge for å overgi ham i kongens hånd.
21 Saul svarte: Velsignet være dere av Herren, fordi dere har medynk med meg!
22 Dra nå bort og pass på fremdeles, så dere kan få rede på og se etter hvor han vanker, og hvem som har sett ham der! For folk har sagt meg at han er meget slu.
23 Se etter og gjør dere kjent med alle de smutthuller hvor han skjuler seg, og kom så tilbake til meg med sikker beskjed. Så vil jeg gå med dere, og dersom han er i landet, skal jeg søke ham opp blant alle Judas tusener.
24 Så brøt de opp og dro til Sif forut for Saul; men David og hans menn var da i Maons ørken, på den øde mark sønnenfor ørkenen.
25 Siden gikk Saul og hans menn avsted for å lete etter David; men David fikk vite det, og han dro ned til klippen og ble i Maons ørken; og da Saul fikk høre det, satte han etter David til Maons ørken.
26 Saul gikk på den ene side av fjellet og David og hans menn på den andre side. Og David søkte engstelig å komme bort fra Saul, mens Saul og hans menn holdt på å omringe David og hans menn for å gripe dem.
27 Da kom det et bud til Saul og sa: Skynd deg og dra avsted! Filistrene har falt inn i landet.
28 Så vendte Saul tilbake og forfulgte ikke David lenger, men dro mot filistrene; derfor har de kalt dette sted Sela-Hammahlekot[^1].

[^1]:  undkomst-klippen.
