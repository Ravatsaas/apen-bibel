## Kapittel 8

1 Da Samuel ble gammel, satte han sine sønner til dommere over Israel.
2 Hans førstefødte sønn hette Joel og hans annen sønn Abia; de dømte i Be'erseba.
3 Men hans sønner vandret ikke på hans veier, men søkte bare egen vinning og tok imot gaver og bøyde retten.
4 Da samlet alle Israels eldste seg og kom til Samuel i Rama.
5 Og de sa til ham: Nå er du blitt gammel, og dine sønner vandrer ikke på dine veier; så sett nå en konge over oss til å dømme oss, som alle folkene har!
6 Men det ord gjorde Samuel ondt, da de sa: Gi oss en konge til å dømme oss! Og Samuel bad til Herren.
7 Da sa Herren til Samuel: Lyd folket i alt hva de sier til deg! For det er ikke deg de har forkastet, men det er meg de har forkastet, så jeg ikke skal være konge over dem.
8 Som de alltid har gjort fra den dag jeg førte dem opp fra Egypt, til den dag idag, idet de forlot meg og tjente andre guder, slik gjør de nå også mot deg.
9 Men lyd nå deres ord! Du må bare alvorlig vidne for dem og foreholde dem hvordan han vil bære seg at den konge som kommer til å råde over dem.
10 Så sa Samuel alle Herrens ord til folket som krevde en konge av ham.
11 Han sa: Slik vil han bære seg at den konge som kommer til å råde over dere: Deres sønner vil han ta og sette dem til å stelle med sin vogn og sine hester, og de skal løpe foran hans vogn,
12 Og han vil sette dem til høvdinger over tusen og høvdinger over femti og til å pløye hans akrer og høste hans avling og til å gjøre hans krigsredskaper og hans kjøretøy.
13 Deres døtre vil han ta og sette til å lage salver og til å koke og bake for ham.
14 Deres beste jorder og vingårder og oljehaver vil han ta og gi sine tjenere.
15 Og av deres akrer og deres vingårder vil han ta tiende og gi sine hoffmenn og sine tjenere.
16 Deres slaver og deres slavekvinner og deres beste unge menn og deres eseler vil han ta og bruke til sitt arbeid.
17 Av deres småfe vil han ta tiende, og dere selv skal være hans slaver.
18 Da skal dere en dag rope til Herren for den konges skyld som dere har kåret dere; men den dag skal Herren ikke svare dere.
19 Men folket ville ikke høre på Samuel, de sa: Nei, vi vil ha en konge over oss.
20 Vi vil være som alle de andre folk; vår konge skal dømme oss, og han skal dra ut foran oss og føre våre kriger.
21 Da Samuel hadde hørt alle folkets ord, bar han dem fram for Herren.
22 Og Herren sa til Samuel: Lyd deres ord og sett en konge over dem! Så sa Samuel til Israels menn: Gå hjem hver til sin by!
