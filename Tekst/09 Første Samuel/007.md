## Kapittel 7

1 Da kom Kirjat-Jearims menn og hentet Herrens ark opp og bar den inn i Abinadabs hus på haugen, og hans sønn Eleasar vidde de til å ta vare på Herrens ark.
2 Fra den dag arken kom til Kirjat-Jearim, gikk det en lang tid - tyve år gikk det; da sukket hele Israels hus etter Herren*. / {* søkte Herren med sukk over sin nød.}
3 Og Samuel sa til hele Israels hus: Dersom dere vender om til Herren av hele deres hjerte, så ha de fremmede guder og Astartebildene bort fra dere og vend deres hjerte til Herren og tjen ham alene! Så skal han fri dere av filistrenes hånd.
4 Da skilte Israels barn seg av med Ba'alene og Astartebildene og tjente Herren alene.
5 Og Samuel sa: La hele Israel samle seg i Mispa! Så vil jeg be til Herren for dere.
6 Så samlet de seg i Mispa, og de øste opp vann og helte det ut for Herrens åsyn*, og de fastet den dag og bekjente der: Vi har syndet mot Herren. Og Samuel dømte Israels barn i Mispa. / {* til tegn på at de i sorg over sin synd utøste sitt hjerte til Herren.}
7 Da filistrene hørte at Israels barn hadde samlet seg i Mispa, dro filistrenes høvdinger opp imot Israel, og da Israels barn hørte det, var de redde for filistrene.
8 Og Israels barn sa til Samuel: Hold ikke opp med å rope for oss til Herren vår Gud at han vil frelse oss av filistrenes hånd!
9 Da tok Samuel et diende lam og ofret det helt som brennoffer til Herren, og Samuel ropte til Herren for Israel, og Herren svarte ham.
10 For mens Samuel ofret brennofferet, og filistrene rykket fram til strid mot Israel, da sendte Herren samme dag et sterkt tordenvær over filistrene og forferdet dem, så de ble slått av Israel.
11 Da dro Israels menn ut fra Mispa og forfulgte filistrene og hugg dem ned, like til nedenfor Bet-Kar.
12 Og Samuel tok en stein og satte den imellom Mispa og Sen; denne stein kalte han Eben-Eser* og sa: Hittil har Herren hjulpet oss. / {* hjelpe-stein.}
13 Slik ble filistrene ydmyket og kom ikke mere inn i Israels land; og Herrens hånd var imot filistrene alle Samuels dager.
14 Og de byer som filistrene hadde tatt fra Israel, kom tilbake til Israel igjen, fra Ekron like til Gat, og alt land som hørte til dem, fridde Israel av filistrenes hånd, og det var fred mellom Israel og amorittene.
15 Samuel dømte Israel så lenge han levde.
16 År etter år dro han omkring til Betel og Gilgal og Mispa og dømte Israel på alle disse steder.
17 Og hver gang vendte han tilbake til Rama; for der var hans hus, og der dømte han Israel; og han bygget der et alter for Herren.
