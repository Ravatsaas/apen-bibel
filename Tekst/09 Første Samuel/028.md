## Kapittel 28

1 På den tid hendte det at filistrene samlet sine hærer for å dra i strid mot Israel; og Akis sa til David: Du vet vel at du må dra ut med meg i striden, både du og dine menn.
2 David svarte: Vel, da skal du få se hva din tjener vil gjøre. Da sa Akis til David: Vel, jeg vil sette deg til vokter over mitt liv alle dager.
3 Samuel var dengang død, og hele Israel hadde sørget over ham og begravet ham i Rama, hans egen by; og Saul hadde drevet dødningemanerne og sannsigerne ut av landet.
4 Da filistrene nå hadde samlet seg, trengte de fram til Sunem og leiret seg der. Da samlet Saul hele Israel, og de leiret seg på Gilboa.
5 Men da Saul så filistrenes leir, ble han sa redd at hjertet skalv i ham.
6 Og Saul spurte Herren; men Herren svarte ham ikke, hverken ved drømmer eller ved urim eller ved profeter.
7 Da sa Saul til sine tjenere: Finn meg en kvinne som kan mane fram døde, så vil jeg gå til henne og spørre henne! Hans tjenere svarte: I En-Dor er det en kvinne som kan mane.
8 Så gjorde Saul seg ukjennelig og tok andre klær på og gikk så avsted i følge med to menn. De kom til kvinnen om natten, og Saul sa: Spå meg ved å mane fram en død og hent opp til meg den som jeg nevner for deg!
9 Kvinnen svarte ham: Du vet jo selv hva Saul har gjort, hvordan han har utryddet dødningemanerne og sannsigerne av landet, og hvorfor setter du da en snare for mitt liv, så du fører død over meg?
10 Da svor Saul henne en ed ved Herren og sa: Så sant Herren lever, skal ingen skyld komme på deg i denne sak.
11 Da sa kvinnen: Hvem skal jeg hente opp til deg? Han svarte: Hent Samuel opp til meg!
12 Men da kvinnen så Samuel, skrek hun høyt; og hun sa til Saul: Hvorfor har du narret meg? Du er jo Saul.
13 Da sa kongen til henne: Vær ikke redd! Men hva så du? Og kvinnen sa til Saul: Jeg så en gud stige opp av jorden.
14 Han spurte henne: Hvordan ser han ut? Hun svarte: En gammel mann stiger opp, og han er svøpt i en kappe. Da forsto Saul at det var Samuel, og han kastet seg ned med ansiktet mot jorden.
15 Og Samuel sa til Saul: Hvorfor har du urodd meg og hentet meg opp? Saul svarte: Jeg er i stor trengsel; filistrene strider mot meg, og Gud er veket fra meg og svarer meg ikke mere, hverken ved profeter eller ved drømmer; så kalte jeg på deg, for at du skulle la meg vite hva jeg skal gjøre.
16 Da sa Samuel: Hvorfor spør du da meg, når Herren er veket fra deg og er blitt din fiende?
17 Herren har nå gjort slik som han sa gjennom meg - Herren har revet kongedømmet ut av din hånd og gitt det til en annen, til David.
18 Fordi du ikke lød Herrens ord og ikke fullbyrdet hans brennende vrede på Amalek, derfor har Herren gjort dette mot deg idag.
19 Og sammen med deg vil Herren også gi Israel i filistrenes hånd, og imorgen skal du og dine sønner være hos meg; også Israels leir skal Herren gi i filistrenes hånd.
20 Og straks falt Saul til jorden så lang han var, så forferdet ble han over Samuels ord; og ikke var det noen kraft i ham heller, for han hadde ikke smakt mat hele dagen og hele natten.
21 Kvinnen kom nå bort til Saul, og da hun så hvor forferdet han var, sa hun til ham: Din tjenerinne lød ditt ord og satte mitt liv på spill og gjorde som du sa til meg.
22 Så lyd nå du og din tjenerinnes ord og la meg få sette fram litt mat for deg og et, så du kan få krefter til din ferd!
23 Men han ville ikke og sa: Jeg skal ingen mat ha. Da nødde de ham, både hans tjenere og kvinnen, og han lød dem og reiste seg opp fra jorden og satte seg på sengen.
24 Kvinnen hadde en gjøkalv i huset; hun skyndte seg og slaktet den, og så tok hun mel og eltet det og bakte usyrede kaker.
25 Og hun satte det fram for Saul og hans tjenere, og de spiste; så reiste de seg og gikk bort samme natt.
