## Kapittel 6

1 Herrens ark var i filistrenes land i syv måneder.
2 Da tilkalte filistrene prestene og spåmennene og sa: Hva skal vi gjøre med Herrens ark? Si oss hvordan vi skal sende den fra oss tilbake til dens plass!
3 De svarte: Dersom dere sender Israels Guds ark bort, må dere ikke sende den uten gaver, men dere skal gi ham et skyldoffer til vederlag; da skal dere bli legt, og dere skal få vite hvorfor hans hånd ikke viker fra dere.
4 Da sa de: Hva er det for et skyldoffer vi skal gi ham til vederlag? De svarte: Fem bylder av gull og fem mus av gull, etter tallet på filistrenes høvdinger; for det er en og samme plage som har rammet alle, også deres høvdinger.
5 Dere skal gjøre bilder av deres bylder og bilder av musene som ødelegger deres land, og gi Israels Gud ære; kanskje han da tar sin tunge hånd bort fra dere og fra deres gud og fra deres land.
6 Hvorfor vil dere forherde deres hjerte, slik som egypterne og Farao forherdet sitt hjerte. Måtte de ikke la dem fare og dra bort da han hadde latt dem få kjenne sin makt?
7 Ta nå og gjør en ny vogn, og ta så to nybære kyr som det ikke er kommet åk på, og spenn kyrne for vognen, men ta kalvene fra dem og før dem hjem!
8 Så skal dere ta Herrens ark og sette den på vognen, og de gullsaker som dere gir ham til skyldoffer, skal dere legge i et skrin ved siden av den og så sende den avsted.
9 Så skal dere se etter om den tar veien oppover til sitt eget land, til Betsemes; for da er det han som har voldt oss denne store ulykke; men hvis ikke, så vet vi at det ikke er hans hånd som har rammet oss; da er det bare et tilfelle at dette har hendt oss.
10 Og mennene gjorde slik: De tok to nybære kyr og spente dem for vognen, men kalvene holdt de tilbake hjemme.
11 Så satte de Herrens ark på vognen og likeså skrinet og gullmusene og bildene av sine bylder.
12 Og kyrne gikk rett fram etter veien som førte til Betsemes; de holdt stadig samme vei og rautet alt i ett og bøyde ikke av hverken til høyre eller til venstre, og filistrenes høvdinger gikk etter dem like til Betsemes-bygden.
13 Innbyggerne i Betsemes var nettop i ferd med å høste hveten i dalen; og da de så opp, fikk de se arken, og de ble glade da de så den.
14 Da vognen kom inn på betsemesitten Josvas mark, stanset den der. Der lå en stor stein. Da hugg de treverket i vognen i stykker og ofret kyrne til brennoffer for Herren.
15 Og levittene tok ned Herrens ark og skrinet som sto ved den, det som gullsakene var i, og de satte dem på den store stein, og Betsemes' menn ofret samme dag brennoffer og slaktoffer til Herren.
16 Filistrenes fem høvdinger så på dette og vendte samme dag tilbake til Ekron.
17 Dette var de bylder av gull som filistrene gav som skyldoffer til Herren: for Asdod én, for Gasa én, for Askalon én, for Gat én, for Ekron én.
18 Og gullmusene svarte til tallet på alle filistrenes byer som tilhørte de fem høvdinger, både de faste byer og landsbyene. Vitne herom er den dag idag den store stein på betsemesitten Josvas mark som de satte Herrens ark på.
19 Men Herren slo noen av mennene i Betsemes fordi de hadde sett på Herrens ark - sytti mann av folket slo han; og folket sørget fordi Herren hadde slått så mange av folket ihjel.
20 Og mennene i Betsemes sa: Hvem kan holde stand for Herrens, denne hellige Guds åsyn, og til hvem skal han dra opp fra oss?
21 Så sendte de bud til innbyggerne i Kirjat-Jearim og lot si: Filistrene har ført Herrens ark tilbake; kom ned og hent den opp til dere!
