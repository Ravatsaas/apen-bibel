## Kapittel 17

1 Filistrene samlet sine hærer til strid og kom sammen i Soko, som hører til Juda; og de slo leir mellom Soko og Aseka ved Efes-Dammim.
2 Og Saul og Israels menn samlet seg og; de leiret seg i Terebintedalen og fylket seg mot filistrene.
3 Filistrene sto ved fjellet på den ene side, og israelittene ved fjellet på den andre side, så de hadde dalen imellom seg.
4 Da gikk en tvekjemper ut av filistrenes leir; han hette Goliat og var fra Gat; han var seks alen og et spann høy.
5 På hodet hadde han en kobberhjelm og var kledd i en skjellbrynje, og brynjens vekt var fem tusen sekel kobber.
6 Han hadde kobberskinner på leggene og et kastespyd av kobber på ryggen.
7 Skaftet på hans spyd var som en veverstang, og odden på hans spyd veide seks hundre sekel jern, og hans skjoldbærer gikk foran ham.
8 Han sto fram og ropte til Israels fylking og sa til dem: Hvorfor drar dere ut og fylker dere til strid? Er ikke jeg filisteren og dere Sauls slaver? Velg dere en mann og la ham komme ned til meg!
9 Hvis han kan stride med meg og feller meg, så skal vi være deres slaver; men hvis jeg får bukt med ham og feller ham, så skal dere være våre slaver og tjene oss.
10 Så sa filisteren: Idag har jeg hånet Israels fylking; kom hit med en mann, så vi kan stride med hverandre!
11 Da Saul og hele Israel hørte disse filisterens ord, ble de forferdet og fryktet storlig.
12 David var en sønn av den før omtalte efratitt fra Betlehem i Juda som hette Isai, og som hadde åtte sønner. Denne mann var i Sauls dager gammel og avfeldig.
13 Isais tre eldste sønner hadde draget ut og fulgt Saul i krigen; og av disse hans tre sønner som hadde draget i krigen, hette den førstefødte Eliab, den annen Abinadab og den tredje Samma.
14 David var den yngste. De tre eldste hadde fulgt Saul,
15 men David gikk stundom hjem igjen fra Saul for å vokte sin fars småfe i Betlehem.
16 Filisteren gikk fram både morgen og kveld; i førti dager stilte han seg fram.
17 Så sa Isai til sin sønn David: Kjære, ta en efa av dette ristede korn og disse ti brød til dine brødre og skynd deg til leiren med det, til dine brødre!
18 Men disse ti skiver fersk ost skal du ha med til den øverste høvedsmann; så skal du se til dine brødre om det går dem vel, og ta med et pant fra dem.
19 Saul er med dem og alle Israels menn i Terebinte-dalen og strider med filistrene.
20 Morgenen etter sto David tidlig opp og overlot småfeet til en gjæter; så tok han det han skulle ha med, og gikk avsted, som Isai hadde befalt ham. Da han kom til vognborgen, dro hæren nettopp ut for å fylke seg til strid og oppløftet krigsropet.
21 Og Israel og filistrene stilte seg opp, fylking mot fylking.
22 David la de ting han hadde med seg ned hos den som hadde tilsyn med trosset, og sprang fram til fylkingen, og da han kom dit, hilste han på sine brødre.
23 Mens han talte med dem, kom tvekjemperen, filisteren Goliat fra Gat, nettopp fram fra filistrenes fylking og ropte de samme ord som før, og David hørte det.
24 Og alle Israels menn flyktet for mannen da de så ham, og var meget redde.
25 Og en mann av Israel sa: Ser dere den mann som kommer fram der? Han kommer for å håne Israel; den mann som feller ham, ham vil kongen gi stor rikdom og la ham få sin datter og gjøre hans fars hus skattefritt i Israel.
26 Da sa David til de menn som sto tett ved ham: Hva skal han få den mann som feller denne filister og tar skammen bort fra Israel? For hvem er denne uomskårne filister, at han har hånet den levende Guds hær?
27 Og folket gjentok for ham de samme ord* og sa: Det og det skal den mann få som feller ham. / {* 1SA 17, 25.}
28 Eliab, hans eldste bror, hørte hva han talte med mennene om; da ble hans vrede tent opp mot David, og han sa: Hvorfor er du kommet her ned, og til hvem har du overlatt de to-tre sauene der i ørkenen? Jeg kjenner ditt overmot og ditt hjertes ondskap; det er for å se på striden du er kommet her ned.
29 Men David sa: Hva har jeg gjort nå? Det var jo bare et ord.
30 Så vendte han seg fra ham til en annen og spurte om det samme*; og folket svarte ham som første gang. / {* 1SA 17, 26.}
31 Det kom ut hva David hadde sagt, og Saul fikk og høre det. Han lot ham hente,
32 og David sa til Saul: Ingen må tape motet! Din tjener vil gå og stride med denne filister.
33 Men Saul sa til David: Du kan ikke gå mot denne filister og stride med ham; for du er ung, og han er en krigsmann fra sin ungdom av.
34 Men David svarte Saul: Din tjener voktet småfeet for sin far; kom det da en løve eller en bjørn og tok en sau av flokken,
35 sprang jeg etter den og slo den og rev sauen ut av gapet på den; og reiste den seg så imot meg, tok jeg fatt i dens skjegg og slo den og drepte den.
36 Både løve og bjørn har din tjener slått ihjel, og det skal gå denne uomskårne filister som dem, fordi han har hånet den levende Guds hær.
37 Så sa David: Herren, som har fridd meg av løvens og bjørnens vold, han skal også fri meg av denne filisters vold. Da sa Saul til David: Gå! Herren skal være med deg.
38 Og Saul lot David få sine egne klær og satte en kobberhjelm på hans hode og hadde på ham en brynje.
39 Og David bandt hans sverd om seg utenpå sine klær og ville til å gå; for han hadde ikke prøvd det før. Og David sa til Saul: Jeg kan ikke gå med dette, for jeg har ikke prøvd det før. Så tok David alt dette av seg
40 og tok sin stav i hånden og søkte seg ut fem glatte steiner i bekken; dem la han i hyrdetasken som han hadde med seg, og sin slynge hadde han i hånden; og så gikk han fram mot filisteren.
41 Og filisteren kom nærmere og nærmere bortimot David, og hans skjoldbærer gikk foran ham.
42 Da filisteren så fram for seg og ble var David, foraktet han ham, fordi han var ung og rødkinnet og fager å se til.
43 Og filisteren sa til David: Er jeg en hund, siden du kommer mot meg med kjepper? Og filisteren bante David ved sin gud.
44 Så sa filisteren til David: Kom hit til meg, så skal jeg gi ditt kjøtt til himmelens fugler og markens dyr.
45 David svarte filisteren: Du kommer mot meg med sverd og lanse og kastespyd; men jeg kommer mot deg i Herrens, hærskarenes Guds navn, han som er Gud for Israels fylkinger - han som du har hånet.
46 På denne dag skal Herren gi deg i min hånd, og jeg skal slå deg ihjel og skille ditt hode fra din kropp, og jeg skal på denne dag gi likene fra filistrenes leir til himmelens fugler og til jordens ville dyr, og all jorden skal få se at Israel har en Gud.
47 Og hele dette folk skal få se at det ikke er ved sverd og spyd Herren frelser; for Herren råder for krigen, og han skal gi dere i var hånd.
48 Da nå filisteren gjorde seg rede og gikk fram og kom nærmere bortimot David, skyndte David seg og sprang fram mot fylkingen, filisteren i møte.
49 Og David stakk sin hånd i tasken og tok fram av den en stein; den slynget han ut og traff filisteren i pannen, og steinen trengte dypt inn i hans panne, og han falt på sitt ansikt til jorden.
50 Slik vant David over filisteren med slyngen og steinen, og han slo filisteren og drepte ham, enda David ikke hadde noe sverd i sin hånd.
51 Og David sprang fram og stilte seg tett ved filisteren og tok og dro hans sverd ut av skjeden og drepte ham og hugg hans hode av med det. Og da filistrene så at deres kjempe var død, tok de flukten.
52 Da gikk Israels og Judas menn fram, oppløftet krigsropet og forfulgte filistrene til bortimot Gat og like til Ekrons porter; og det lå falne filistrer på veien til Sa'ara'im og helt fram til Gat og til Ekron.
53 Så forfulgte ikke Israels barn filistrene lenger, men vendte tilbake og plyndret deres leir.
54 Og David tok filisterens hode og hadde det med seg til Jerusalem; men hans våpen la han i sitt telt.
55 Da Saul så David gå ut imot filisteren, sa han til Abner, hærføreren: Hvem er denne gutt sønn til, Abner? Abner svarte: Så sant du lever, konge, jeg vet det ikke.
56 Da sa kongen: Spør etter hvem denne gutt er sønn til.
57 Da så David vendte tilbake etter at han hadde slått filisteren ihjel, tok Abner ham og førte ham fram for Saul; han hadde enda filisterens hode i sin hånd.
58 Og Saul sa til ham: Hvem er du sønn til, unge mann? David svarte: Jeg er sønn til din tjener Isai fra Betlehem.
