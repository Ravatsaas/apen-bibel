## Kapittel 14

1 Så hendte det en dag at Jonatan, Sauls sønn, sa til svennen som bar hans våben: Kom, la oss gå over til filistrenes forpost der borte på den andre side! Men han sa ikke noe om det til sin far.
2 Saul lå dengang i utkanten av Gibea under granatepletreet ved Migron, og krigsfolket som han hadde hos seg, var omkring seks hundre mann;
3 der var også Akia, sønn til Akitub, som var bror til Ikabod, sønn av Pinehas, sønn av Eli, Herrens prest i Silo; han bar dengang livkjortelen. Men folket visste ikke at Jonatan var gått bort.
4 Mellom skarene som Jonatan søkte å komme fram igjennem for å nå til filistrenes forpost, var det en bratt klippe på hver side; den ene hette Boses og den andre Sene.
5 Den ene klippe reiser seg bratt i nord midt imot Mikmas, den andre i syd midt imot Geba.
6 Så sa Jonatan til svennen som bar hans våben: Kom, la oss gå over til disse uomskårnes forpost! Kanskje Herren gjør noe for oss; for intet hindrer Herren fra å frelse, enten det er ved mange eller ved få.
7 Hans våbensvenn svarte ham: Gjør alt hva du har i sinne! Gå du bare! Jeg skal følge deg hvor du vil.
8 Da sa Jonatan: Nå går vi over til mennene der, og de vil få se oss.
9 Hvis de da sier til oss: Stå stille til vi kommer bort til dere! - så blir vi stående hvor vi er, og går ikke opp til dem.
10 Men hvis de sier: Kom opp til oss! - så går vi opp; for da har Herren gitt dem i vår hånd. Dette skal vi ha til tegn.
11 Da de nå begge var kommet så langt at de kunne sees fra filistrenes forposter, sa filistrene: Se, der kommer hebreerne ut fra hulene som de har skjult seg i.
12 Og mennene på forposten ropte til Jonatan og hans våbensvenn og sa: Kom opp til oss, så skal vi si dere noe! Da sa Jonatan til sin våbensvenn: Stig opp etter meg, for Herren har gitt dem i Israels hånd.
13 Så kløv Jonatan opp på hender og føtter, og hans våbensvenn etter ham; og de falt for Jonatan, og hans våbensvenn gikk etter ham og slo dem ihjel.
14 Ved det første angrep Jonatan og hans våbensvenn gjorde, falt omkring tyve mann på en strekning som halvparten av den mark som kan pløyes på en dag.
15 Da ble det redsel i leiren, på marken omkring og blant alt folket; også forposten og herjeflokken ble grepet av redsel. Jorden skalv, og det kom en redsel fra Gud.
16 Og da Sauls vakter i Gibea i Benjamin fikk se at hopen opløste seg, og at de holdt på å støte og trenge hverandre,
17 sa Saul til de folk han hadde hos seg: Tell etter og se hvem som er gått fra oss! Så tellet de etter, og det viste seg at Jonatan og hans våbensvenn ikke var der.
18 Da sa Saul til Akia: Kom hit med Guds ark! Guds ark var på den tid der blant Israels barn.
19 Men mens Saul talte med presten, ble bulderet i filistrenes leir større og større; da sa Saul til presten: La det være!
20 Og Saul og alt folket som han hadde hos seg, samlet seg, og da de kom dit hvor striden sto, fikk de se at den ene hadde løftet sverdet mot den andre, og alt var i ett røre.
21 Også de hebreere som nå slik som før var med filistrene, og som hadde draget opp med dem og var rundt omkring i deres leir, slo seg sammen med de israelitter som var med Saul og Jonatan.
22 Og da de israelitter som hadde skjult seg i Efra'im-fjellene, hørte at filistrene flyktet, satte også de alle etter dem og stred mot dem.
23 Slik hjalp Herren Israel den dag, og striden dro seg bortover forbi Bet-Aven.
24 Mens nå Israels menn var hårdt anstrengt den dag, lot Saul folket sverge og sa: Forbannet være den mann som nyter noen mat før kvelden, før jeg får hevnet meg på mine fiender! Og det var ingen av folket som smakte mat.
25 Så kom alt folket inn i skogen; der var det honning på marken,
26 og med det samme folket kom inn i skogen, fikk de se en hel strøm av honning; men ingen av folket førte sin hånd til munnen av frykt for eden.
27 Men Jonatan hadde ikke hørt på at hans far lot folket sverge; han rakte ut staven han hadde i hånden, og dyppet enden av den i honningen og førte så hånden til munnen igjen; da ble hans øyne klare.
28 Da tok en mann av folket til orde og sa: Din far har latt folket sverge og sagt: Forbannet være den mann som nyter mat idag! Og slik er folket blitt utmattet.
29 Jonatan svarte: Min far har ført ulykke over landet; se bare hvor klare mine øyne er blitt fordi jeg har smakt litt av denne honning;
30 hvor meget større ville ikke mannefallet blant filistrene være blitt dersom folket idag hadde fått spise av det hærfang de har tatt fra sine fiender!
31 Den dag slo de filistrene og forfulgte dem fra Mikmas til Ajalon, og folket ble meget utmattet
32 og tok straks fatt på hærfanget; de tok småfe og storfe og kalver og slaktet dem på marken og spiste kjøttet med blodet i.
33 Så kom det noen og fortalte Saul det og sa: Folket synder mot Herren og spiser kjøtt med blodet i. Han sa: Dere har båret dere troløst* at; velt nå en stor stein hit til meg! / {* mot Herren.}
34 Så sa Saul: Gå omkring blant folket og si til dem at hver av dem skal komme hit til meg med sin okse og sitt lam og slakte dem her og så spise, for at de ikke skal synde mot Herren og spise kjøttet med blodet i. Da førte hver mann av folket med egen hånd sin okse fram om natten og slaktet dem der.
35 Og Saul bygget et alter for Herren; det var det første alter han bygget for Herren.
36 Deretter sa Saul: La oss inatt dra nedover og sette etter filistrene og plyndre blant dem til morgenen lyser fram, og ikke la en eneste mann blant dem bli i live. De svarte: Gjør aldeles som du synes! Da sa presten: La oss trede hit fram for Gud!
37 Så spurte Saul Gud: Skal jeg dra nedover og sette etter filistrene? Vil du gi dem i Israels hånd? Men han svarte ham ikke den dag.
38 Da sa Saul: Tred hit alle høvdinger blant folket, så dere kan få vite og se hvordan det har seg med den synd som er gjort idag!
39 For så sant Herren lever, han som frelser Israel: Om så skylden er hos Jonatan, min sønn, skal han sannelig dø! Men ingen av hele folket svarte ham.
40 Så sa han til hele Israel: Stå dere på den ene side, så skal jeg og Jonatan, min sønn, stå på den andre side. Folket svarte Saul: Gjør som du synes!
41 Da sa Saul til Herren, Israels Gud: La sannheten komme fram! Og loddet falt på Jonatan og Saul, men folket gikk fri.
42 Så sa Saul: Kast lodd mellom meg og Jonatan, min sønn! Og loddet falt på Jonatan.
43 Da sa Saul til Jonatan: Si meg hva du har gjort! Jonatan fortalte ham det og sa: Jeg tok litt honning på enden av staven jeg hadde i min hånd, og smakte på den; her står jeg, jeg må dø.
44 Da sa Saul: Gud la det gå meg ille både nå og siden om du ikke nå skal dø, Jonatan!
45 Men folket sa til Saul: Skulle Jonatan dø, han som har vunnet denne store seier i Israel? Langt derifra! Så sant Herren lever, skal det ikke falle et hår av hans hode til jorden; for med Guds hjelp har han gjort sin gjerning idag. Slik fridde folket Jonatan fra døden.
46 Men Saul holdt opp med å forfølge filistrene og dro hjem, og filistrene dro tilbake til sitt land.
47 Da Saul hadde tatt kongedømmet over Israel, førte han krig mot alle sine fiender rundt omkring: mot Moab og mot Ammons barn og mot Edom og mot kongene i Soba og mot filistrene, og overalt hvor han vendte seg hen, seiret han.
48 Og han vant seg makt og slo amalekittene og utfridde Israel av deres hånd som plyndret dem.
49 Sauls sønner var Jonatan og Jisvi og Malkisua, og av hans to døtre hette den førstefødte Merab og den yngste Mikal.
50 Sauls hustru hette Akinoam; hun var datter til Akima'as. Hans hærfører hette Abner; han var sønn til Ner, som var farbror til Saul;
51 for Kis, Sauls far, og Ner, Abners far, var sønner av Abiel.
52 Krigen mot filistrene var hård alle Sauls dager, og hvor Saul så en sterk og krigsdyktig mann, tok han ham i sin tjeneste.
