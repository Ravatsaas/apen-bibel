## Kapittel 19

1 Saul talte til Jonatan, sin sønn, og til alle sine tjenere om å drepe David; men Jonatan, Sauls sønn, hadde David meget kjær.
2 Og Jonatan fortalte det til David og sa: Saul, min far, søker å drepe deg; ta deg nå i vare imorgen tidlig og bli i skjul og hold deg gjemt!
3 Så vil jeg gå ut og stå ved siden av min far på marken hvor du er, og jeg vil tale om deg til min far, og merker jeg noe, så skal jeg si deg det.
4 Og Jonatan talte vel om David til Saul, sin far, og sa til ham: Kongen skulle ikke gjøre urett mot sin tjener David! For han har ikke syndet mot deg, og det han har gjort, har vært til stor nytte for deg;
5 han satte sitt liv på spill og slo filisteren, og Herren lot hele Israel vinne en stor seier; du så det selv og gledet deg; hvorfor vil du da gjøre synd mot uskyldig blod og drepe David uten grunn?
6 Saul hørte på Jonatans ord, og Saul svor: Så sant Herren lever: Han skal ikke drepes!
7 Da kalte Jonatan på David og fortalte ham alt dette; og Jonatan førte David til Saul, og han var hos ham som før.
8 Men krigen varte ved; og David dro ut og stred mot filistrene og påførte dem et stort mannefall, og de flyktet for ham.
9 Og en ond ånd fra Herren kom over Saul mens han satt i sitt hus med sitt spyd i hånden, og David spilte på harpen.
10 Da søkte Saul å støte spydet gjennom David og inn i veggen; men han vek til side for Saul, så han støtte spydet i veggen. Samme natt flyktet David og slapp bort.
11 Og Saul sendte bud til Davids hus for å vokte på ham og drepe ham om morgenen; men Mikal, Davids hustru, varslet ham om det og sa: Berger du ikke ditt liv inatt, så blir du drept imorgen.
12 Og Mikal firte David ned gjennom vinduet, og han flyktet sin vei og slapp bort.
13 Så tok Mikal husguden og la den i sengen, og hun la et teppe av geitehår ved dens hode og dekket den til med en duk;
14 og da Saul sendte bud for å hente David, sa hun: Han er syk.
15 Så sendte Saul budene avsted for å få se David og sa: Bær ham hit til meg i sengen, for at han kan bli drept!
16 Men da budene kom inn, fikk de se at det var husguden som lå i sengen med geitehårsteppet ved hodet.
17 Da sa Saul til Mikal: Hvorfor har du narret meg slik og latt min fiende slippe bort, så han er kommet unna? Mikal svarte Saul: Han sa til meg: La meg slippe bort, ellers slår jeg deg ihjel.
18 Da David var flyktet og hadde sloppet bort, kom han til Samuel i Rama og fortalte ham alt hva Saul hadde gjort mot ham, og han og Samuel tok avsted til Nevajot og bodde der.
19 Da Saul fikk spurt at David var i Nevajot ved Rama,
20 sendte han noen menn for å hente David, og da de fikk se profetenes skare, som var i profetisk henrykkelse, og Samuel stående der som deres fører, da kom Guds Ånd over Sauls sendebud, så de og ble grepet av profetisk henrykkelse.
21 Da Saul fikk vite dette, sendte han andre bud; men de ble og grepet av profetisk henrykkelse. Så sendte Saul bud igjen for tredje gang; men også de ble grepet av profetisk henrykkelse.
22 Da gikk han selv til Rama, og da han kom til den store brønn i Seku, spurte han: Hvor er Samuel og David? De svarte: De er i Nevajot ved Rama.
23 Da han så gikk dit, til Nevajot ved Rama, kom Guds Ånd også over ham, så at han hele veien gikk i profetisk henrykkelse til han kom til Nevajot ved Rama.
24 Da rev han og klærne av seg; også han var i profetisk henrykkelse mens han sto foran Samuel, og han falt ned og lå der naken* hele den dag og hele natten; derfor sier folk: Er også Saul blant profetene? / {* d.e. uten overkjortel, JES 20, 2.}
