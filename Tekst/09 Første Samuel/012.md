## Kapittel 12

1 Da sa Samuel til hele Israel: Nå har jeg lydt dere i alt hva dere har sagt til meg, og satt en konge over dere.
2 Sa har dere nå kongen til fører for dere; men jeg er gammel og grå, så dere nå har mine sønner iblant dere. Jeg har vært fører for dere fra min ungdom like til denne dag.
3 Her står jeg! Vidne nå mot meg for Herren og for hans salvede: Er det noen jeg har fratatt hans okse eller hans asen? Er det noen jeg har gjort urett mot eller undertrykt? Er det noen jeg har tatt imot gaver av, så jeg skulle lukke mine øyne til for noe? Om så er, vil jeg gi dere vederlag for det.
4 De svarte: Du har ikke gjort urett mot oss og ikke undertrykt oss og ikke tatt imot noe av noen.
5 Da sa han til dem: Herren er vidne mot dere, og hans salvede er vidne på denne dag at dere ikke har funnet noe hos meg. Folket svarte: Ja, han er vidne.
6 Da sa Samuel til folket: Ja, Herren er vidne, han som lot Moses og Aron stå fram, og som førte deres fedre opp fra Egypt.
7 Kom nå fram her, så vil jeg gå i rette med dere for Herrens åsyn om alle Herrens rettferdige gjerninger som han har gjort mot dere og deres fedre.
8 Da Jakob var kommet til Egypt, ropte deres fedre til Herren, og Herren sendte Moses og Aron, og de førte deres fedre ut av Egypt og lot dem bosette seg i dette land.
9 Men de glemte Herren sin Gud, og han solgte dem i Siseras, Hasors hærførers hånd og i filistrenes hånd og i Moabs konges hånd; alle disse stred imot dem.
10 Da ropte de til Herren og sa: Vi har syndet! Vi har forlatt Herren og tjent Ba'alene og Astarte-billedene; men redd oss nå av våre fienders hånd, så vil vi tjene deg!
11 Så sendte Herren Jerubba'al og Bedan* og Jefta og Samuel og reddet dere av deres fienders hånd rundt omkring, så dere kunne bo trygt. / {* rimeligvis Barak, DMR 4, 6.}
12 Men da dere så at Nahas, Ammons barns konge, kom imot dere, sa dere til meg: Nei, en konge skal råde over oss - enda Herren deres Gud var deres konge.
13 Her er nå kongen som dere har valgt - som dere har bedt om; Herren har satt en konge over dere.
14 Dersom dere nå frykter Herren og tjener ham og lyder ham og ikke er gjenstridige mot Herrens ord, men følger Herren deres Gud, både dere og kongen som råder over dere [så skal Herren være med dere].
15 Men dersom dere ikke lyder Herren, men er gjenstridige mot Herrens ord, så skal Herrens hånd være mot dere som mot deres fedre.
16 Kom da nå fram og se den store gjerning som Herren vil gjøre for deres øyne!
17 Er det ikke nå hvetehøstens tid? Jeg vil rope til Herren og han skal sende torden og regn. Kjenn da og se at deres ondskap er stor, den som dere har gjort for Herrens øyne ved å kreve en konge!
18 Så ropte Samuel til Herren, og samme dag sendte Herren torden og regn; da ble alt folket grepet av stor frykt for Herren og for Samuel.
19 Og alt folket sa til Samuel: Bed for dine tjenere til Herren din Gud, så vi ikke skal dø fordi vi til alle våre andre synder har lagt den misgjerning å kreve en konge!
20 Da sa Samuel til folket: Frykt ikke! Dere har gjort alt dette onde; men vik nå bare ikke fra Herren, men tjen Herren av hele deres hjerte!
21 Vik ikke av! For da måtte dere følge de tomme avguder, som ikke kan gagne og ikke redde, fordi de er bare tomhet.
22 For Herren vil for sitt store navns skyld ikke forlate sitt folk, siden Herren har funnet for godt å gjøre dere til sitt folk.
23 Men jeg - det være langt fra meg å synde mot Herren ved å holde opp med å bede for dere; og jeg vil lære dere den gode og rette vei.
24 Frykt bare Herren og tjen ham i sannhet, av hele deres hjerte! Se hvor store ting han har gjort for dere!
25 Men gjør dere det som ondt er, da skal både dere og deres konge bli bortrykket.
