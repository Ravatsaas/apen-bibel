## Kapittel 3

1 Gutten Samuel tjente Herren under Elis tilsyn, og Herrens ord var dyrt i de dager; av syner var der lite.
2 Så var det en dag mens Eli lå i sitt rom - hans øyne hadde begynt å bli sløve, så han ikke kunne se,
3 og Guds lampe var enda ikke sluknet, og Samuel lå i Herrens helligdom, hvor Guds ark var -
4 da ropte Herren på Samuel, og han sa: Ja, her er jeg.
5 Og han løp til Eli og sa: Her er jeg; du ropte jo på meg. Men han sa: Jeg ropte ikke; gå tilbake og legg deg! Og han gikk og la seg.
6 Men Herren ropte enda en gang: Samuel! Og Samuel sto opp og gikk til Eli og sa: Her er jeg du ropte jo på meg. Men han sa: Jeg ropte ikke, min sønn; gå tilbake og legg deg!
7 Samuel kjente enda ikke Herren; for Herrens ord var enda ikke åpenbart for ham.
8 Da ropte Herren tredje gang: Samuel! Og han sto opp og gikk til Eli og sa: Her er jeg; du ropte jo på meg. Da skjønte Eli at det var Herren som ropte på gutten.
9 Og Eli sa til Samuel: Gå og legg deg, og blir det ropt på deg, så skal du si: Tal, Herre, din tjener hører! Og Samuel gikk og la seg på sin plass.
10 Da kom Herren og sto der og ropte nå som før: Samuel, Samuel! Og Samuel sa: Tal, din tjener hører!
11 Da sa Herren til Samuel: Nå vil jeg gjøre noe i Israel så det skal ringe for begge ørene på hver den som hører om det.
12 På den dag vil jeg la komme over Eli alt det jeg har talt om hans hus, fra først til sist.
13 For jeg har kunngjort ham at jeg vil dømme hans hus for alltid for den misgjernings skyld at han visste at hans sønner førte forbannelse over seg, men allikevel ikke holdt dem i age.
14 Og derfor har jeg svoret Elis slekt: Aldri i evighet skal Elis slekts misgjerninger kunne sones med slaktoffer eller med matoffer.
15 Samuel ble liggende til om morgenen; da åpnet han døren til Herrens hus, men han vågde ikke å fortelle synet til Eli.
16 Da ropte Eli til Samuel og sa: Samuel, min sønn! Og han svarte: Ja, her er jeg.
17 Han sa: Hva var det han sa til deg? Kjære, dølg det ikke for meg! Gud la det gå deg ille både nå og siden om du dølger for meg noe av det han sa til deg!
18 Så fortalte Samuel ham alt sammen og dulgte ikke noe for ham. Da sa han: Han er Herren; han gjøre hva der er godt i hans øyne!
19 Og Samuel vokste til, og Herren var med ham, og han lot ikke noe av alle sine ord falle til jorden.
20 Da skjønte hele Israel fra Dan til Be'erseba at Samuel var betrodd å være profet for Herren.
21 Og Herren ble ved å la seg se i Silo; for Herren åpenbarte seg for Samuel i Silo ved Herrens ord.
