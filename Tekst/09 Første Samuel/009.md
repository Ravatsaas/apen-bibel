## Kapittel 9

1 Det var en mann av Benjamin som hette Kis, sønn til Abiel, sønn til Seror, sønn til Bekorat, sønn til Afiah, sønn til en benjaminitt; han var en mektig mann.
2 Han hadde en sønn som hette Saul, en ung og vakker mann; det fantes ingen mann blant Israels barn som var vakrere enn han; han var et hode høyere enn alt folket.
3 En dag kom Kis', Sauls fars eselhopper bort for ham, og Kis sa til sin sønn Saul: Ta en av drengene med deg og dra avsted og let etter eselhoppene!
4 Så gikk han over Efra'im-fjellet og gjennom Salisa-bygden, men de fant dem ikke; så gikk de gjennom Sa'alim-bygden, men der var de ikke; deretter gikk han gjennom Benjamins land, men de fant dem ikke der heller.
5 Da de kom til Suf-bygden, sa Saul til drengen som var med ham: Kom, la oss gå hjem igjen! Ellers kunne min far bli urolig for oss, istedenfor å tenke på eselhoppene.
6 Men han svarte ham: I denne by er det en Guds mann som det går stort ord av; alt hva han sier, slår til. La oss nå gå dit! Han kan visst si oss noe om det vi går etter.
7 Da sa Saul til sin dreng: Men om vi nå går dit, hva skal vi da ha med oss til mannen? Vi har ikke mere brød igjen i våre skrepper, og vi har ingen gave å gi Guds-mannen; hvor meget har vi med oss?
8 Så tok drengen igjen til orde og sa til Saul: Her har jeg hos meg en fjerdedel sekel sølv; den vil jeg gi til Guds-mannen, så sier han oss nok hva vei vi skal gå.
9 Før i tiden sa folk i Israel når de gikk avsted for å få vite Guds vilje: Kom, la oss gå til seeren! For den som nå kalles profet, kaltes før i tiden seer.
10 Saul sa til sin dreng: Du har rett; kom, la oss gå! Så gikk de til byen hvor Guds-mannen var.
11 Da de gikk opp bakken som førte til byen, møtte de noen piker som kom ut for å hente vann, og de sa til dem: Er seeren her?
12 De svarte dem og sa: Ja, nettop nå er han her. Skynd deg nå! Idag er han kommet til byen, fordi folket idag holder offerfest på haugen.
13 Når dere kommer inn i byen, finner dere ham straks før han går opp på haugen til måltidet; for folket går ikke til bords før han kommer, fordi han skal velsigne offeret; først deretter setter de innbudne seg til bords. Gå bare opp! For nettop nå kan dere treffe ham.
14 Så gikk de opp til byen, og med det samme de kom inn i byen, kom Samuel ut imot dem for å gå opp på haugen.
15 Men dagen før Saul kom, hadde Herren varslet Samuel og sagt:
16 På denne tid imorgen vil jeg sende en mann fra Benjamins land til deg; ham skal du salve til fyrste over mitt folk Israel, og han skal frelse mitt folk av filistrenes hånd; for jeg har sett til mitt folk, fordi deres rop er steget opp til meg.
17 Da nå Samuel så Saul, sa Herren til ham: Se, det er den mann om hvem jeg har sagt til deg: Han skal styre mitt folk.
18 Så gikk Saul fram til Samuel midt i porten og sa: Si meg hvor seeren bor!
19 Samuel svarte Saul og sa: Jeg er seeren. Gå foran meg opp på haugen! Dere skal spise med meg idag; imorgen tidlig når jeg lar deg fare, skal jeg si deg alt det du tenker på.
20 Og eselhoppene som kom bort for deg idag for tre dager siden, dem skal du ikke være urolig for; de er funnet. Og hvem tilhører alt det beste i Israel om ikke deg og hele din fars hus?
21 Saul svarte og sa: Er jeg ikke en benjaminitt, hører jeg ikke til en av de minste blant Israels stammer, og er ikke min ætt den ringeste av alle ætter i Benjamins stamme? Hvorfor taler du da slik til meg?
22 Men Samuel tok Saul og hans dreng og førte dem til festsalen og lot dem sette seg øverst blant de innbudne - det var omkring tretti menn.
23 Og Samuel sa til den mann som kokte maten: Kom hit med det stykke jeg gav deg og sa du skulle gjemme!
24 Da kom mannen fram med låret og fettet som var på det, og satte det foran Saul; og Samuel sa: Se, her er det som var gjemt, satt fram for deg; et nå! For til denne stund ble det gjemt for deg, dengang jeg sa: Jeg har innbudt folket. Så spiste Saul den dag sammen med Samuel.
25 Deretter gikk de ned fra haugen og inn i byen, og han satt og talte med Saul på taket.
26 Tidlig om morgenen, med det samme det tok til å dages, kalte Samuel Saul opp på taket og sa: Gjør deg rede, så vil jeg følge deg på veien. Så gjorde Saul seg rede, og de gikk ut sammen, han og Samuel.
27 Da de nå kom ned til utkanten av byen, sa Samuel til Saul: Si til drengen at han skal gå foran oss - og han gikk - men stå du nå her! Så vil jeg la deg høre hva Gud har sagt.
