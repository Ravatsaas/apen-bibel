## Kapittel 1

1 Dette er det utsagn som profeten Habakuk skuet.
2 Hvor lenge, Herre, skal jeg enda rope uten at du hører! Jeg klager for deg over vold - og du frelser ikke.
3 Hvorfor lar du meg skue urett, og hvordan kan du selv se på slik elendighet? Ødeleggelse og vold har jeg for mine øyne; det yppes kiv og oppstår tretter.
4 Derfor er loven maktesløs, og retten kommer aldri fram; for ugudelige omringer den rettferdige, derfor kommer retten fram forvendt.
5 Se dere omkring blant folkene, se og bli forferdet, ja forferdet! For en gjerning gjør jeg i deres dager - dere skulle ikke tro den når den ble fortalt.
6 For se, jeg lar kaldeerne reise seg, det ville og voldsomme folk, som farer fram så vide som jorden når, for å ta i eie boliger som ikke hører det til.
7 Fryktelig og forferdelig er det; fra seg selv henter det sin rett og sin høyhet.
8 Dets hester er raskere enn leoparder og skarpere til å springe enn ulver om kvelden; dets ryttere sprenger fram, dets ryttere kommer langt borte fra, de flyver som en ørn når den styrter seg over sitt rov.
9 Alle kommer de for å gjøre voldsverk, de stirrer stridslystne fremad, og de samler fanger som sand.
10 De spotter konger, og fyrster er til latter for dem; de ler av hver festning, de dynger jord opp mot den og tar den.
11 Så stryker de avsted som en vind og farer fram og drar skyld over seg; deres kraft er deres gud.
12 Er du ikke fra fordums tid Herren min Gud, min Hellige? Vi skal ikke dø. Herre! Til å fullbyrde dom har du satt dem. Du vår klippe! Til å straffe har du gitt dem fullmakt.
13 Du som er ren av øyne, så du ikke kan se på ondt* og ikke er i stand til å skue på elendighet**! Hvorfor ser du på troløse, hvorfor tier du når den ugudelige tilintetgjør den som er rettferdigere enn han? / {* uten å straffe.} / {** uten å hjelpe.}
14 Du har jo gjort med menneskene som med havets fisker, som med krypet, som ingen herre har!
15 Dem alle drar de* opp med krok, samler dem i sin not og sanker dem i sitt garn; derfor gleder de seg og jubler. / {* kaldeerne.}
16 Derfor ofrer de til sin not og brenner røkelse for sitt garn; for de gir dem deres fete lodd og deres kraftige mat.
17 Men skal de derfor fremdeles få tømme sin not og uavlatelig slå folkeslag ihjel uten skånsel?
