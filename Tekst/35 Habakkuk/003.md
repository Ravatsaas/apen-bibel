## Kapittel 3

1 En bønn av profeten Habakuk; etter Sjigjonot[^1].
2 Herre, jeg har hørt budskapet om deg, jeg er forferdet. Herre, din gjerning[^2] - kall den til live før mange år er lidd, ja, kunngjør den før mange år er lidd! I din vrede komme du i hu å forbarme deg!
3 Gud kommer fra Teman, den Hellige fra Paran-fjellet. Sela. Hans prakt dekker himmelen, og jorden er full av hans herlighet.
4 En glans som solens lys bryter fram, stråler omgir ham, og i dem er hans makt skjult.
5 Pest går fram for hans åsyn, og sott følger hans fottrinn.
6 Han stiger fram og rister jorden; han ser opp og får folkene til å skjelve; de evige fjell sprenges i stykker, de eldgamle hauger synker sammen; hans gang er som i eldgammel tid.
7 Jeg ser Kusans telter i sorg, teltteppene i Midians land bever.
8 Harmes du, Herre, på elvene, er din vrede tent opp mot dem, eller din harme mot havet, siden du farer fram på dine hester, på dine seierrike vogner?
9 Bar og naken er din bue - dine dere til stammene, ditt ord[^3]! - Sela. Til elver kløver du jorden.
10 Fjellene ser deg og bever, vannstrømmer styrter fram; avgrunnen lar sin røst høre, den løfter sine hender mot det høye.
11 Sol og måne treder inn i sin bolig for lyset av dine piler, som farer fram, for glansen av ditt lynende spyd.
12 I harme skrider du fram over jorden, i vrede treder du folkene ned.
13 Du drar ut til frelse for ditt folk, til frelse for din salvede; du knuser taket på den ugudeliges[^4] hus, du avdekker grunnvollen like til halsen. Sela.
14 Du gjennomborer med hans[^5] eget spyd hodene på hans skarer, som stormer fram for å sprede meg og gleder seg slik som de skulle til å fortære en fattig i skjul.
15 Du farer gjennom havet med dine hester, gjennom en haug av store vann.
16 Jeg hørte det[^6]; da bevet mitt indre, ved lyden dirret mine lepper; det kommer råttenhet i mine ben, og jeg bever hvor jeg står, fordi jeg rolig må bie på nødens dag, bie på at han drar opp mot folket, han som skal trenge det.
17 For fikentreet springer ikke ut, og vintrærne bærer ikke, oljetreets frukt slår feil, og markene gir ingen føde; han[^7] har utryddet sauene av kveen, og det finnes ikke fe i fjøsene.
18 Men jeg vil fryde meg i Herren, jeg vil juble i min frelses Gud.
19 Herren, Israels Gud, er min kraft, han gjør mine føtter som hindenes og lar meg skride fram over mine høyder. Til sangmesteren, med min strengelek.

[^1]:  SLM 7, 1.
[^2]:  HAB 1, 5; 2, 2 fg.
[^3]:  blir nå synlig fullbyrdet.
[^4]:  kaldeerkongens.
[^5]:  den ugudeliges; HAB 3, 13.
[^6]:  HAB 3, 2.
[^7]:  kaldeeren.
