## Kapittel 2

1 På min vaktpost vil jeg stå og stille meg på varden; og jeg vil skue ut for å se hva han vil tale til meg, og hva jeg skal få til svar på mitt klagemål.
2 Og Herren svarte meg og sa: Skriv synet opp og skriv det tydelig på tavlene, så det kan leses med letthet!
3 For enda må synet vente på sin tid; men det haster mot enden og lyver ikke. Om det drøyer, så bi etter det! For komme skal det, det skal ikke utebli.
4 Se, opblåst og uærlig er hans sjel i ham*; men den rettferdige skal leve ved sin tro. / {* kaldeeren.}
5 Så er og vinen troløs; en skrytende mann - han skal ikke bli boende i ro, han som har opspilt sitt grådige svelg slik som dødsriket; han er som døden og blir ikke mett, han har sanket til seg alle folk og samlet til seg alle folkeslag.
6 Skal ikke alle disse synge nidviser og spottesanger om ham, lage gåter om ham og si: Ve den som dynger opp ting som ikke hører ham til - hvor lenge? - og som lesser på seg pantegods!
7 Skal de ikke brått reise seg de som skal pine deg, og våkne opp de som skal jage deg opp, så du blir et rov for dem?
8 For du har plyndret mange folkeslag; slik skal alle som blir igjen av folkene, plyndre deg for din blodskyld mot menneskene og for dine voldsverk mot jorden, mot staden og alle dem som bor i den.
9 Ve den som jager etter skammelig vinning for sitt hus, for å bygge sitt rede i høyden, for å redde seg fra ulykkens hånd!
10 Du har lagt opp råd som blir til skam for ditt hus, lagt opp råd om å gjøre ende på mange folk og dermed syndet mot deg selv;
11 for steinen i veggen skal skrike, og bjelken i treverket skal svare den.
12 Ve den som bygger en by med blod og grunnlegger en stad med urett!
13 Se, kommer det ikke fra Herren, hærskarenes Gud, at folkeslag skal arbeide seg trette for ilden, og folkeferd gjøre seg strev for intet?
14 For jorden skal fylles med kunnskap om Herrens herlighet, slik som vannet som dekker havets bunn.
15 Ve den som gir sin neste å drikke av sin brennende vredes skål, ja drikker dem drukne, for å se på deres blusel!
16 Du blir mettet med skam og ikke med ære; drikk også du og vis din forhud fram! Begeret i Herrens høyre hånd skal i sin tid komme til deg, og dyp skam skal skjule din ære.
17 For ditt voldsverk mot Libanon og ødeleggelsen av dyrene, som skremte dem, skal komme over deg for din blodskyld mot menneskene og for dine voldsverk mot jorden, mot staden og alle dem som bor i den.
18 Hva gagn gjør et utskåret billede, om enn en mester har skåret det? Eller hva gagn gjør et støpt billede, en lærer i løgn, om enn dets mester satte sin lit til det da han gjorde målløse avguder?
19 Ve den som sier til en stokk: Våkn opp! - til en målløs stein: Stå opp! Skulle den være lærer? Den er jo overtrukket med gull og sølv, og det finnes ikke ånd i den.
20 Men Herren er i sitt hellige tempel; vær stille for hans åsyn, all jorden!
