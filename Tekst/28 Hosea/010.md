## Kapittel 10

1 Israel er et frodig vintre, som bærer frukt; jo mere frukt han fikk, desto flere alter bygget han; jo bedre det gikk hans land, desto vakrere billedstøtter gjorde han seg.
2 Deres hjerte er falskt, nå skal de bøte; han* skal bryte ned deres altere og ødelegge deres billedstøtter; / {* Herren.}

3 ja, nå skal de si: Vi har ingen konge; for vi har ikke fryktet Herren, og kongen, hva kan vel han gjøre for oss?
4 De har talt tomme ord, svoret falsk, inngått forbund, og retten skyter opp som giftige urter på markens furer.
5 For Bet-Avens* kalv er Samarias innbyggere i angst; ja, dens** folk sørger over den, og dens avgudsprester skjelver for den - for dens herlighet, fordi den er ført bort fra dem. / {* d.e. Betels; HSE 10, 15.} {** kalvens, avgudens.}

6 Også den skal føres til Assur, som en gave til kong Jareb*; skam skal Efra'im høste, og Israel skal skamme seg over sitt råd. / {* HSE 5, 13.}

7 Samarias konge skal bli borte som en spån på vannets flate.
8 Og Avens offerhauger, Israels synd, skal tilintetgjøres; torner og tistler skal skyte opp på deres altere, og de skal si til fjellene: Skjul oss! og til haugene: Fall over oss!
9 Fra Gibeas dager av har du syndet, Israel! Der* er de blitt stående, uten at krigen mot nidingene har nådd dem i Gibea. / {* i gibe'ittenes synd.}

10 Etter min lyst vil jeg tukte dem, og folkeslag skal samles imot dem, når jeg binder dem fast til begge deres misgjerninger.
11 Efra'im er en oppøvd kvige, som gjerne vil treske, men jeg legger et åk på dens fagre hals; jeg vil spenne Efra'im for, Juda skal pløye, Jakob skal harve.
12 Så dere en sæd, som rettferdigheten krever, få dere en høst etter kjærlighetens bud, bryt dere nytt land! For nå er det tiden til å søke Herren, til han kommer og lar rettferdighet regne over dere.
13 Dere har pløyd ugudelighet, dere har høstet urett, dere har ett løgnens frukt; for du har satt din lit til din ferd og til dine mange helter.
14 Derfor skal det reise seg et krigsbulder blant dine stammer, og alle dine festninger skal ødelegges, slik som Salman* ødela Bet-Arbel på stridens dag, da både mor og barn ble knust. / {* kanskje Salmanassar.}

15 Slik skal Betel føre over dere for deres store ondskaps skyld; når det lysner til dag, er det ute, aldeles ute med Israels konge*. / {* Hosea; 2KG 17, 6 fg.}

