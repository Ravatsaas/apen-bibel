## Kapittel 4

1 Hør Herrens ord, dere Israels barn! For Herren har sak med dem som bor i landet, fordi det ingen sannhet og ingen kjærlighet og ingen gudskunnskap finnes i landet.
2 De sverger og lyver, myrder og stjeler og driver hor. De farer fram med vold, og mord følger på mord.
3 Derfor skal landet visne, og alt det som bor der, skal vansmekte, både markens dyr og himmelens fugler, endog havets fisker skal utryddes.
4 Allikevel må ingen gå i rette med noen annen eller refse ham; for ditt folk er lik dem som tretter med en prest.
5 Du skal omkomme om dagen, og profeten skal omkomme med deg om natten, og jeg vil tilintetgjøre din mor.
6 Mitt folk går til grunne fordi det ikke har kunnskap; fordi du har forkastet kunnskapen, forkaster jeg deg, så du ikke skal tjene meg som prest; du glemte din Guds lov, derfor vil også jeg glemme dine barn.
7 Jo flere de ble, dess mere syndet de mot meg; deres ære vil jeg skifte om til skam.
8 Av mitt folks synd lever de, og etter deres misgjerning higer de[^1].

9 Derfor skal det gå med presten som med folket, og jeg vil hjemsøke ham for hans ferd og gi ham like for hans gjerninger.
10 De skal spise og ikke bli mette, de skal drive utukt og ikke utbrede seg; for de har holdt opp å akte på Herren.
11 Hor og vin og most tar forstanden bort.
12 Mitt folk spør sitt trestykke til råds, og dets kjepp gir det svar; for utuktens ånd har forvillet dem, så de driver hor og ikke vil stå under sin Gud.
13 På fjelltoppene ofrer de, og på haugene brenner de røkelse under eker og popler og terebinter, fordi skyggen der er god; derfor driver deres døtre hor, og deres sønnekoner gjør seg skyldige i ekteskapsbrudd.
14 Jeg vil ikke hjemsøke deres døtre for deres hor, eller deres sønnekoner for deres ekteskapsbrudd; for mennene går selv avsides med horkvinnene og ofrer med skjøgene. Slik går det uforstandige folk til grunne.
15 Om enn du, Israel, driver hor, så må ikke Juda gjøre seg skyldig i slikt! Gå ikke til Gilgal og dra ikke opp til Bet-Aven[^2] og sverg ikke[^3]: Så sant Herren lever!

16 For Israel er som en ustyrlig ku; men nå skal Herren la dem beite som lam på den vide mark.
17 Efra'im er bundet til avgudsbilder; la ham fare!
18 Deres rus er forbi; utukt har deres skjold[^4] drevet, høyt har de elsket det som skammelig er.

19 Et stormvær griper dem med sine vinger[^5], og de skal bli til skamme med sine offer.


[^1]:  Prestene nærer seg av syndofferne og ønsker derfor at folket skal synde rett meget.
[^2]:  d.e. Betel; HSE 10, 5. 15. AMO 5, 5. 1KG 12, 29.
[^3]:  på samme tid; AMO 8, 14. SEF 1, 5.
[^4]:  d.e. høvdinger; SLM 47, 10.
[^5]:  Israel skal bortføres av den assyriske konge.
