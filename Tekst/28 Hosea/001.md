## Kapittel 1

1 Herrens ord som kom til Hoseas, Be'eris sønn, i de dager da Ussia, Jotam, Ahas, Hiskia var konger i Juda, og da Jeroboam, Joas' sønn, var konge i Israel.
2 Da Herren begynte å tale til Hoseas, sa Herren til ham: Gå og få deg en horkvinne og horebarn! For landet driver hor og følger ikke mere Herren.
3 Da gikk han og ektet Gomer, Dibla'ims datter, og hun ble fruktsommelig og fødte ham en sønn.
4 Og Herren sa til ham: Kall ham Jisre'el! For om en liten stund vil jeg hjemsøke Jisre'els blodskyld på Jehus hus og gjøre ende på kongedømmet i Israels hus;
5 og det skal skje på den dag at jeg sønderbryter Israels bue i Jisre'els dal.
6 Og hun ble igjen fruktsommelig og fødte en datter, og han sa til ham: Kall henne Lo-Ruhama[^1]! For jeg vil ikke mere miskunne meg over Israels hus, så jeg skulle tilgi dem;

7 men over Judas hus vil jeg miskunne meg, og jeg vil frelse dem ved Herren deres Gud; jeg vil ikke frelse dem ved bue eller sverd eller krig, ved hester eller ryttere.
8 Da hun hadde avvent Lo-Ruhama, ble hun igjen fruktsommelig og fødte en sønn.
9 Og han sa: Kall ham Lo-Ammi[^2]! For dere er ikke mitt folk, og jeg vil ikke tilhøre dere.

10 Men allikevel skal tallet på Israels barn bli som havets sand, som ikke lar seg måle eller telle, og det skal skje: På det sted hvor det ble sagt til dem: Dere er ikke mitt folk, skal det sies til dem: Den levende Guds barn!
11 Og Judas barn og Israels barn skal fylke seg sammen og ta seg en høvding og dra opp av landet; for stor er Jisre'els dag.


[^1]:  den som ikke får miskunn.
[^2]:  ikke mitt folk.
