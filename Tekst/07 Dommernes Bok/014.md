## Kapittel 14

1 Engang gikk Samson ned til Timnata; der så han en kvinne, en av filistrenes døtre.
2 Da han kom tilbake derfra, fortalte han det til sin far og mor og sa: Jeg så en kvinne i Timnata, en av filistrenes døtre; henne må dere la meg få til hustru!
3 Da sa hans far og mor til ham: Er det da ikke noen kvinne blandt dine frenders døtre eller i hele mitt folk siden du vil avsted og ta en hustru blandt de uomskårne filistrer? Men Samson sa til sin far: Henne må du la meg få! Det er henne jeg synes om.
4 Hans far og mor visste ikke at dette kom fra Herren; for han søkte en leilighet til strid med filistrene - på den tid hersket filistrene over Israel.
5 Så gikk Samson og hans far og mor ned til Timnata, og da de kom til vingårdene ved Timnata, da fór en ung løve brølende mot ham.
6 Da kom Herrens Ånd over ham, og han slet den i stykker som det skulle være et kje, enda kan ikke hadde noe i hånden; men han fortalte ikke sin far eller sin mor hva han hadde gjort.
7 Så gikk han ned og talte med kvinnen, og Samson syntes godt om henne.
8 En tid etter dro han ned igjen for å gifte seg med henne; så tok han av veien og ville se etter løvens åtsel; da var der en bisverm i løvens kropp, og honning.
9 Han tok honningen ut og holdt den i sine hender og spiste mens han gikk, og da han kom til sin far og mor, gav han dem med seg, og de spiste; men han fortalte dem ikke at det var av løvens kropp han hadde tatt honningen.
10 Da nå hans far var kommet ned til kvinnen, gjorde Samson et gjestebud der; for slik pleide de unge menn å gjøre.
11 Og så snart de så ham, hentet de tretti brudesvenner; de var stadig om ham.
12 En dag sa Samson til dem: La meg fremsette en gåte for dere! Dersom dere i løpet av de syv gjestebudsdager kan si meg løsningen på den, og dere gjetter riktig, så vil jeg gi dere tretti fine skjorter og tretti festklædninger;
13 men kan dere ikke si meg løsningen, så skal dere gi meg tretti fine skjorter og tretti festklædninger. Og de sa til ham: Fremsett din gåte, så vi får høre den!
14 Da sa han til dem: Av eteren kom det mat og av den sterke kom det sødme. Men det gikk tre dager uten at de kunne løse gåten.
15 På den syende dag sa de til Samsons hustru: Lokk din mann til å si oss løsningen på gåten! Ellers brenner vi opp både deg og din fars hus. Er det da for å plyndre oss dere har innbudt oss?
16 Da hang Samsons hustru over ham med gråt og sa: Du hater meg bare og elsker meg ikke; du har fremsatt en gåte for mine landsmenn, men meg har du ikke sagt løsningen på den. Han svarte: Jeg har ikke sagt det til min far eller mor; skulle jeg da si det til deg?
17 Men hun hang over ham med gråt i de syv dager gjestebudet varte, og den syvende dag sa han henne løsningen, fordi hun plaget ham så; og hun sa det til sine landsmenn.
18 Og på den syvende dag, før solen gikk ned, sa mennene i byen til ham: Hva er søtere enn honning, og hva er sterkere enn en løve? Men han svarte dem: Hadde dere ikke pløyd med min kalv, så hadde dere ikke gjettet min gåte.
19 Og Herrens Ånd kom over ham; han gikk ned til Askalon og slo ihjel tretti mann der, tok deres klær og lot dem som hadde løst gåten, få dem til festklædninger; og hans vrede ble opptent, og han dro hjem til sin fars hus.
20 Men Samsons hustru ble gitt til den av hans brudesvenner som han hadde valgt seg til følgesvenn.
