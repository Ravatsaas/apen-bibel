## Kapittel 11

1 Gileaditten Jefta var en veldig krigsmann. Men han var sønn av en skjøge; hans far var Gilead.
2 Med sin hustru hadde Gilead også sønner; og da hustruens sønner ble store, jaget de Jefta bort og sa til ham: Du skal ingen arvelodd ha i vår fars hus, for du er sønn av en fremmed kvinne.
3 Da flyktet Jefta for sine brødre og bosatte seg i landet Tob; og der samlet seg en flokk løse menn om Jefta og var med ham på hans tog.
4 En tid etter begynte Ammons barn krig mot Israel.
5 Og da Ammons barn bar våpen mot Israel, gikk de eldste i Gilead avsted for å hente Jefta fra landet Tob.
6 Og de sa til Jefta: Kom og bli vår fører, så vil vi stride mot Ammons barn.
7 Men Jefta sa til de eldste i Gilead: Var det ikke dere som hatet meg og jaget meg bort fra min fars hus? Hvorfor kommer dere da til meg, nå dere er i trengsel?
8 De eldste i Gilead svarte: Derfor er det jo vi nå kommer til deg igjen; du må gå med oss og stride mot Ammons barn, så skal du være høvding over oss, over alle som bor Gilead.
9 Da sa Jefta til de eldste i Gilead: Dersom dere nå får meg med dere tilbake for å stride mot Ammons barn, og Herren gir dem i min vold, så er det jeg som skal være deres høvding!
10 Og de eldste i Gilead sa til Jefta: Herren skal være vitne mellom oss. Han straffe oss dersom vi ikke gjør som du sier!
11 Så gikk Jefta med de eldste i Gilead, og folket gjorde ham til sin høvding og fører. Og Jefta gjentok i Mispa alle sine ord for Herrens åsyn.
12 Så sendte Jefta bud til ammonittenes konge og lot si: Hva vil du meg, siden du kommer til meg og fører krig mot mitt land?
13 Da sa ammonittenes konge til Jeftas sendebud: Fordi Israel, da de dro opp fra Egypt, tok mitt land like fra Arnon til Jabbok og til Jordan; gi det nå tilbake med det gode!
14 Men Jefta sendte igjen bud til ammonittenes konge
15 og lot si til ham: Så sier Jefta: Israel har ikke tatt Moabs land eller ammonittenes land.
16 For da de dro opp fra Egypt, vandret Israel i ørkenen til det Røde Hav og kom til Kades.
17 Da sendte Israel bud til Edoms konge og lot si: La meg få dra gjennom ditt land! Men Edoms konge hørte ikke på dem. Også til Moabs konge sendte de bud; men han ville heller ikke. Så ble Israel i Kades.
18 Siden vandret de i ørkenen og dro utenom Edoms land og Moabs land og kom fram østenfor Moabs land og leiret seg på andre siden av Arnon; men de kom ikke inn i Moabs land, for Arnon er Moabs grense.
19 Så sendte Israel bud til Sihon, amorittenes konge, kongen i Hesbon, og Israel lot ham si: La oss få dra gjennom ditt land, så vi kan komme dit vi skal!
20 Men Sihon hadde ikke så god tro til Israel at han torde la dem dra gjennom sitt land; han samlet alt sitt folk, og de leiret seg i Jahsa, og han angrep Israel.
21 Og Herren, Israels Gud, gav Sihon og alt hans folk i Israels hånd, og de slo dem; og Israel inntok hele det land som tilhørte amorittene, det folk som bodde der;
22 hele amorittenes land inntok de like fra Arnon til Jabbok og fra ørkenen til Jordan.
23 Så har nå Herren, Israels Gud, drevet amorittene bort for sitt folk Israel; og nå vil du ta dets land i eie?
24 Er det ikke så at hva din gud Kamos lar deg få, det tar du i eie, og alt hva Herren vår Gud rydder for oss, det tar vi i eie?
25 Er da du bedre enn Balak, Sippors sønn, Moabs konge? Trettet vel han med Israel eller førte krig mot dem?
26 Nå har Israel bodd tre hundre år i Hesbon og de byer som hører det til, og i Aroer med tilhørende byer og i alle de byer som ligger ved Arnons bredder; hvorfor har dere da ikke tatt dem igjen i all denne tid?
27 Jeg har ikke gjort deg noe ondt, men du gjør nå urett mot meg ved å angripe meg; Herren, han som er dommer, han skal dømme idag mellom Israels barn og Ammons barn.
28 Men ammonittenes konge hørte ikke på de ord som Jeftas sendebud bar fram til ham.
29 Da kom Herrens Ånd over Jefta, og han dro gjennom Gilead og Manasse; så dro han fram til Mispa i Gilead; og fra Mispa i Gilead dro han fram mot Ammons barn.
30 Og Jefta gjorde et løfte til Herren og sa: Dersom du gir Ammons barn i min hånd,
31 da skal den som går ut av døren til mitt hus og møter meg, når jeg kommer uskadd tilbake fra Ammons barn, da skal den høre Herren til; jeg skal ofre ham til brennoffer.
32 Så dro Jefta fram mot Ammons barn og stred mot dem, og Herren gav dem i hans hånd;
33 han slo dem og tok fra dem landet fra Aroer til bortimot Minnit, tyve byer, og like til Abel-Keramim; det ble et svært mannefall, og Ammons barn ble ydmyket under Israels barn.
34 Da Jefta kom hjem til sitt hus i Mispa, da gikk hans datter ut imot ham med trommer og dans; hun var hans eneste barn, foruten henne hadde han hverken sønn eller datter.
35 Med det samme han fikk se henne, sønderrev han sine klær og sa: Akk, min datter, hvilken sorg du volder meg, hvilken ulykke du fører over meg! Jeg har gjort et løfte til Herren, og jeg kan ikke ta det tilbake.
36 Da sa hun til ham: Min far! Har du gjort et løfte til Herren, så gjør med meg som du har lovt, siden Herren lot deg få hevn over dine fiender, Ammons barn!
37 Så sa hun til sin far: Bare én ting vil jeg be deg om: La meg være fri to måneder, så jeg kan gå ned på fjellene og gråte over min jomfrustand sammen med mine venninner.
38 Og han sa: Gjør så! Så lot han henne være fri to måneder; og hun gikk avsted med sine venninner og gråt over sin jomfrustand på fjellene.
39 Og da to måneder var omme, kom hun tilbake til sin far, og han gjorde med henne etter det løfte han hadde gjort; og hun hadde ikke visst av mann. Så ble det en skikk i Israel:
40 År for år går Israels døtre avsted for å prise Jeftas, gileadittens datter fire dager om året.
