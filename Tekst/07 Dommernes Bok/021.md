## Kapittel 21

1 I Mispa hadde Israels menn svoret: Ingen av oss skal gi noen i Benjamin sin datter til hustru.
2 Men da folket kom til Betel, satt de der for Guds åsyn til om kvelden, og de gråt høyt og lenge
3 og sa: Herre, Israels Gud, hvorfor har dette hendt i Israel at det i dag fattes en hel stamme av Israel?
4 Den følgende dag sto folket tidlig opp og bygget et alter der og ofret brennoffer og takkoffer.
5 Og Israels barn sa: Hvem var det blant alle Israels stammer som ikke kom opp til Herren med menigheten? For de hadde svoret en dyr ed at den som ikke kom opp til Herren i Mispa, han skulle late livet.
6 Det gjorde Israels barn ondt for Benjamin, deres bror, og de sa: Idag er det hugget bort en stamme av Israel.
7 Hva skal vi gjøre for dem som er tilbake, så de kan få seg hustruer, siden vi har svoret ved Herren at vi ikke vil gi dem noen av våre døtre til ekte?
8 Så sa de: Var det noen blant Israels slekter som ikke kom opp til Herren i Mispa? Da fikk de vite at fra Jabes i Gilead var ingen kommet til leiren, til møtet.
9 For da folket ble mønstret, viste det seg at ingen av innbyggerne i Jabes i Gilead var der.
10 Da sendte menigheten tolv tusen mann av krigsfolket dit og befalte dem: Dra avsted og slå innbyggerne i Jabes i Gilead med sverdets egg, også kvinner og barn!
11 Slik skal dere gjøre: Alt mannkjønn og hver kvinne som har hatt samleie med noen mann, skal dere slå med bann.
12 Da fant de blant innbyggerne i Jabes i Gilead fire hundre jomfruer som ikke hadde vært nær noen mann og hatt samleie med ham; dem tok de med seg til leiren i Silo i Kana'ans land.
13 Og hele menigheten sendte bud til Benjamins barn, som var på Rimmons klippe, og lovte dem fred.
14 Da vendte Benjamin med én gang tilbake, og de gav dem de kvinner som de hadde latt bli i live blant kvinnene i Jabes i Gilead; men det ble ikke nok for dem.
15 Og det gjorde folket ondt for Benjamin; for Herren hadde gjort et skår i Israels stammer.
16 Og menighetens eldste sa: Hva skal vi gjøre for dem som enda er tilbake, så de kan få seg hustruer, siden alle kvinner i Benjamin er utryddet?
17 Og de sa: Benjamins arvedel skal høre de undkomne til, så ikke en hel stamme i Israel skal utslettes.
18 Men vi kan ikke gi dem noen av våre døtre til ekte. For Israels barn har svoret: Forbannet være den som gir noen av Benjamin sin datter til hustru!
19 Så sa de: År for år holdes det jo en høytid for Herren i Silo, som ligger nordenfor Betel, østenfor alfarveien som fører fra Betel opp til Sikem, og sønnenfor Lebona.
20 Og de sa til Benjamins barn: Gå og legg dere på lur i vingårdene
21 og pass på, og når dere ser Silos døtre gå ut til dans, da skal dere springe fram fra vingårdene og røve dere hver sin hustru blant Silos døtre og så dra hjem til Benjamins land.
22 Og når deres fedre eller brødre kommer og vil gå i rette med oss, da skal vi si til dem: Unn oss dem! For vi har ikke alle fått oss hustruer i krigen[^1], og dere har jo ikke selv gitt dem pikene; da ville dere nå være skyldige[^2].
23 Og Benjamins barn gjorde slik og tok seg hver sin hustru, så mange som de var, blant de dansende kvinner som de røvet; og de dro avsted og vendte tilbake til sin arvedel og bygget opp igjen byene og ble boende der.
24 På samme tid reiste Israels barn også derfra, hver til sin stamme og sin slekt; de dro bort derfra, hver til sin arvedel.
25 I de dager var det ingen konge i Israel; hver mann gjorde hva rett var i hans øyne.

[^1]:  nemlig mot Jabes (v. 10-14); de eldste taler disse første ord i benjaminittenes navn.
[^2]:  DMR 21, 1. 7.
