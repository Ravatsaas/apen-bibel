## Kapittel 20

1 Da tok alle Israels barn ut, og hele menigheten, like fra Dan og til Be'erseba og fra Gileads land, samlet seg som én mann for Herren i Mispa.
2 Og høvdingene for hele folket, for alle Israels stammer, stilte seg fram for Guds folks forsamling, som var fire hundre tusen mann fotfolk, væbnet med sverd.
3 Men Benjamins barn fikk høre at Israels barn hadde draget opp til Mispa. Da sa Israels barn: Si fra hvordan det gikk til med denne ugjerning!
4 Og levitten, den myrdede kvinnes mann, tok til orde og sa: Jeg og min medhustru kom til Gibea i Benjamin for å bli der natten over.
5 Men mennene i Gibea overfalt meg; de omringet om natten huset jeg var i; meg tenkte de å slå ihjel, og min medhustru krenket de, så hun døde.
6 Da tok jeg min medhustru og skar henne i stykker og sendte henne omkring i hele Israels land og rike; for de hadde gjort en udåd og en skjenselsgjerning i Israel.
7 Nå er dere samlet her, alle Israels barn; si nå deres mening og gi råd her!
8 Da reiste hele folket seg som én mann og sa: Ingen av oss vil dra bort til sitt telt, og ingen av oss vil reise hjem til sitt hus.
9 Og slik vil vi gjøre med Gibea: Under loddet med det*! / {* d.e. vi vil innta og dele det ved loddkasting.}
10 Nå vil vi ta ut ti mann for hvert hundre av alle Israels stammer og hundre for hvert tusen og tusen for hvert ti tusen; de skal hente levnetsmidler til folkene, så de, når de kommer til Gibea i Benjamin, kan gjengjelde det hele den skjenselsgjerning det har gjort i Israel.
11 Så samlet alle Israels menn seg og dro imot byen, samdrektige som én mann.
12 Og Israels stammer sendte ut menn til alle Benjamins ætter og lot si: Hva er dette for en ugjerning som er gjort hos dere?
13 Utlever nå de ugudelige menn i Gibea, så vi kan slå dem ihjel og rydde ut det onde av Israel! Men Benjamin ville ikke høre på sine brødres, Israels barns ord.
14 Og Benjamins barn kom sammen til Gibea fra alle sine byer for å dra i krig mot Israels barn.
15 Samme dag ble Benjamins barn fra byene mønstret; det var seks og tyve tusen mann som kunne dra sverd; i denne mønstring var Gibeas innbyggere, syv hundre utvalgte menn, ikke medregnet.
16 Blant alle disse folk var det syv hundre utvalgte menn som var kjevhendte; av dem rammet enhver på et hår når han slynget med stein, og feilte ikke.
17 Og da Israels menn - Benjamin fraregnet - ble mønstret, utgjorde de fire hundre tusen mann som kunne dra sverd; hver av dem var en krigsmann.
18 De gjorde seg ferdige og dro opp til Betel og spurte Gud. Israels barn sa: Hvem av oss skal først dra opp og stride mot Benjamins barn? Og Herren sa: Juda skal først.
19 Så brøt Israels barn opp om morgenen og leiret seg midt imot Gibea.
20 Og Israels menn gikk fram til strid mot Benjamin, og Israels menn stilte seg i fylking mot dem bortimot Gibea.
21 Da dro Benjamins barn ut av Gibea og slo den dag to og tyve tusen mann av Israel til jorden.
22 Men folket, Israels menn, tok mot til seg og stilte seg igjen i fylking på samme sted hvor de hadde stilt seg opp den første dag -
23 Israels barn dro opp og gråt for Herrens åsyn til om kvelden, og de spurte Herren og sa: Skal jeg igjen gå fram til strid mot min bror Benjamins barn? Og Herren sa: Dra opp mot ham! -
24 Så gikk da Israels barn fram til strid mot Benjamins barn den annen dag.
25 Og Benjamin dro ut mot dem fra Gibea den annen dag og slo enda atten tusen mann av Israels barn til jorden; alle disse kunne dra sverd.
26 Da dro alle Israels barn, hele folket, opp til Betel; der satt de og gråt for Herrens åsyn og fastet den dag til om kvelden, og de ofret brennoffer og takkoffer for Herrens åsyn.
27 Og Israels barn spurte Herren - for i den tid sto Guds pakts-ark der,
28 og Pinehas, sønn av Eleasar og sønnesønn av Aron, gjorde i den tid tjeneste for hans åsyn. - De sa: Skal jeg enda en gang dra ut til strid mot min bror Benjamins barn, eller skal jeg la det være? Og Herren sa: Dra opp! For imorgen vil jeg gi ham i din hånd.
29 Så la Israel folk i bakhold rundt omkring Gibea.
30 Og Israels barn dro opp mot Benjamins barn den tredje dag og stilte seg opp bortimot Gibea, slik som de tidligere ganger.
31 Da dro Benjamins barn ut imot folket og ble dradd bort fra byen; og slik som de tidligere ganger felte de i førstningen noen av folket på alfarveiene som fører opover, den ene til Betel og den andre over marken til Gibea; det var omkring tretti mann av Israel de slo ihjel.
32 Og Benjamins barn sa: De ligger under for oss, nå som før. Men Israels barn sa: La oss flykte og dra dem bort fra byen, ut på alfarveiene!
33 Så brøt alle Israels menn opp fra det sted hvor de hadde stått, og stilte seg opp i Ba'al-Tamar, mens Israels bakhold brøt fram fra sitt sted, fra Geba-sletten.
34 Og ti tusen utvalgte menn av hele Israel kom like foran Gibea, og striden ble hård; men Benjamins barn visste ikke at ulykken var like innpå dem.
35 Og Herren lot Benjamin ligge under for Israel, og Israels barn felte den dag fem og tyve tusen og et hundre mann av Benjamin; alle disse kunne dra sverd.
36 Benjamins barn tenkte først at Israels menn var slått; for de trakk seg tilbake for Benjamin, idet de satte sin lit til det bakhold de hadde lagt mot Gibea.
37 Men nå brøt bakholdet opp i hast og falt inn i Gibea, og bakholdet dro fram og slo hele byen med sverdets egg.
38 Og det var gjort den avtale mellom Israels menn og bakholdet at disse skulle la en tett røyk stige opp fra byen.
39 Så vendte da Israels menn seg om i striden - Benjamin hadde i førstningen felt noen av Israels menn, omkring tretti mann, og sa derfor: Sannelig de ligger under for oss, slik som i det første slag.
40 Og da røyken begynte å stige opp fra byen som en svær støtte, hadde Benjamin vendt seg om og sett at hele byen sto i flammer som slo opp mot himmelen.
41 Da nå Israels menn vendte seg om, ble Benjamins menn forferdet, for de så at ulykken var like inn på dem.
42 Og de vendte seg og flyktet for Israels menn og tok veien til ørkenen; men striden fulgte dem i hælene, og dem som var fra byene*, dem felte de** midt iblant dem. / {* DMR 20, 14. 15.} / {** Israels menn.}
43 De omringet Benjamin, forfulgte ham og trådte ham ned hvor han hvilte, til de var like i øst for Gibea.
44 Og det falt av Benjamin atten tusen mann, alle sammen djerve stridsmenn.
45 Så vendte de seg og flyktet til ørkenen bortimot Rimmons klippe, og på hovedveiene slo de* enda fem tusen mann blant dem, og de forfulgte dem til Gideon og slo to tusen mann av dem. / {* Israels menn.}
46 De som falt av Benjamin den dag, var i alt fem og tyve tusen mann som kunne dra sverd, alle sammen djerve stridsmenn.
47 Men seks hundre mann vendte seg og flyktet ut i ørkenen, til Rimmons klippe, og de ble på Rimmons klippe i fire måneder.
48 Men Israels menn vendte tilbake til Benjamins barn og slo dem med sverdets egg, både byen med sine folk og feet og alt hva der fantes; og alle byene som fantes der, satte de ild på.
