## Kapittel 7

1 Og Jerubba'al, det er Gideon, og alt folket som var med ham, tok tidlig ut og leiret seg ved Harodkilden; men midianittenes leir lå nordenfor, fra More-høyden og ned i dalen.
2 Da sa Herren til Gideon: Du har for mange folk med deg til at jeg skulle gi midianittene i deres hånd; for da kunne Israel rose seg mot meg og si: Min egen hånd har frelst meg.
3 La nå utrope for folket: Den som er fryktsom og redd, kan vende om og fare hjem igjen fra Gileadfjellet! Da vendte to og tyve tusen av folket om, og ti tusen ble igjen.
4 Men Herren sa til Gideon: Enda er det for mange folk; la dem gå ned til vannet, så vil jeg prøve dem for deg der, og den som jeg sier skal gå med deg, han skal gå med deg; men hver den som jeg sier ikke skal gå med deg, skal ikke gå.
5 Så lot han folket gå ned til vannet, og Herren sa til Gideon: Alle som lepjer vannet i seg med tungen slik som hunden, skal du stille for seg selv, og likeså alle som legger seg på kne for å drikke.
6 Og tallet på dem som lepjet med hånden til munnen, var tre hundre; men hele resten av folket la seg på kne og drakk av vannet.
7 Da sa Herren til Gideon: Med de tre hundre mann som lepjet, vil jeg frelse dere og gi midianittene i din hånd; men resten av folket kan gå hver til sitt.
8 Så tok de til seg folkets matforråd og deres basuner, og alle de andre Israels menn lot han fare hver til sitt telt; men de tre hundre mann lot han bli igjen hos seg. Og midianittenes leir var lenger nede i dalen.
9 Og samme natt sa Herren til ham: Stå opp og dra ned imot leiren! Jeg har gitt den i din hånd.
10 Men er du redd for å dra ned, så gå med din tjener Pura ned til leiren
11 Og hør etter hva de sier; så skal du kjenne deg så sterk at du tør dra ned imot leiren. Og han og hans tjener Pura gikk ned til de krigsfolk som holdt vakt ytterst i leiren.
12 Men midianittene og amalekittene og alle Østens barn lå der i dalen så tett som gresshopper, og det var ikke tall på deres kameler; de var tallrike som sanden på havets bredd.
13 Med det samme Gideon kom, var der en mann som fortalte en annen en drøm og sa: Jeg hadde en drøm, og se, et byggbrød kom rullende imot midianittenes leir, og da det kom til teltet, støtte det til det, så det falt; det kastet det over ende, og teltet lå der.
14 Da svarte den andre og sa: Dette er ikke noe annet enn israelitten Gideons, Joas' sønns sverd; Gud har gitt midianittene og hele leiren i hans hånd.
15 Og da Gideon hørte denne drøm fortalt og hvordan den ble tydet, tilba han. og han vendte tilbake til Israels leir og sa: Stå opp! Herren har gitt midianittenes leir i deres hånd.
16 Og han delte de tre hundre mann i tre flokker og gav dem alle sammen basuner i hendene og tomme krukker, og inne i krukkene var det fakler.
17 Og han sa til dem: Dere skal se på meg og gjøre som jeg; når jeg kommer til utkanten av leiren, så skal dere gjøre som jeg gjør.
18 Når jeg støter i basunen, jeg og alle de som er med meg, da skal også dere støte i basunene rundt omkring hele leiren og rope: For Herren og for Gideon!
19 Så kom Gideon og hundre mann som var med ham, til utkanten av leiren ved begynnelsen av den mellomste nattevakt; de hadde just satt ut vaktpostene. Og de støtte i basunene og slo i stykker krukkene som de hadde i hånden.
20 Og alle de tre flokker støtte i basunene og slo i stykker krukkene; med venstre hånd grep de faklene og med høyre hånd basunene og støtte i dem og ropte: Sverd for Herren og for Gideon!
21 Og de ble stående hver på sitt sted rundt omkring leiren; da begynte alle i leiren å løpe og skrike og flykte.
22 Og de støtte i de tre hundre basuner, og Herren vendte den enes sverd imot den andre i hele leiren; og de som var i leiren, flyktet til Bet-Hasitta bortimot Serera, til elvebredden ved Abel-Mehola forbi Tabbat.
23 Og Israels menn av Naftali og av Aser og av hele Manasse ble kalt til våpen og forfulgte midianittene.
24 Og Gideon sendte bud omkring på hele Efra'im-fjellet og lot si: Dra ned imot midianittene og avsteng dem fra vannene like til Bet-Bara og Jordan! Så ble da hver mann i Efra'im kalt til våpen, Og de stengte veien til vannene like til Bet-Bara og Jordan.
25 De tok to av midianittenes fyrster, Oreb og Se'eb, og de drepte Oreb på Orebs klippe, og Se'eb drepte de i Se'ebs vinperse; så forfulgte de midianittene. Orebs og Se'ebs hoder hadde de med seg til Gideon på den andre side av Jordan.
