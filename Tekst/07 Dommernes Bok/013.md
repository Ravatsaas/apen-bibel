## Kapittel 13

1 Men Israels barn gjorde nok en gang det som var ondt i Herrens øyne; og Herren gav dem i filistrenes hånd i førti år.
2 Der var en mann fra Sora av danittenes ætt, han hette Manoah; hans hustru var ufruktbar og hadde aldri hatt barn.
3 Og Herrens engel åpenbarte seg for kvinnen og sa til henne: Se, du er ufruktbar og har aldri hatt barn; men du skal bli fruktsommelig og føde en sønn.
4 Så ta deg nå i vare og drikk ikke vin eller sterk drikk og et ikke noe urent!
5 For nå skal du bli fruktsommelig og føde en sønn, og det skal ikke komme rakekniv på hans hode, for barnet skal være en Guds nasireer fra mors liv; og han skal begynne å frelse Israel fra filistrenes hånd.
6 Og kvinnen kom og sa til sin mann: En Guds mann kom til meg; han var å se til som Guds engel, såre forferdelig; men jeg spurte ham ikke hvorfra han var, og han sa meg ikke sitt navn.
7 Men han sa til meg: Nå skal du bli fruktsommelig og føde en sønn; drikk nå ikke vin eller sterk drikk og et ikke noe urent! For barnet skal være en Guds nasireer fra mors liv og til sin dødsdag.
8 Da bad Manoah til Herren og sa: Hør meg, Herre! La den Guds mann som du sendte, komme til oss igjen og lære oss hva vi skal gjøre med det barn som skal fødes!
9 Og Gud hørte Manoahs bønn; og Guds engel kom igjen til kvinnen, mens hun satt ute på marken, og Manoah, hennes mann, ikke var med henne.
10 Da skyndte kvinnen seg og løp hjem og fortalte det til sin mann og sa: Nå har han vist seg for meg igjen den mann som kom til meg her om dagen.
11 Manoah sto opp og fulgte etter sin hustru, og da han kom til mannen, sa han til ham: Er du den mann som talte til min kone? Han svarte: Ja.
12 Og Manoah sa: Når nå dine ord går i oppfyllelse, hvordan skal vi da bære oss at med barnet, og hva skal vi gjøre med ham?
13 Da sa Herrens engel til Manoah: Alt det jeg har nevnt for kvinnen, skal hun ta seg i vare for.
14 Hun skal ikke ete noe av det som kommer av vintreet, og ikke drikke vin eller sterk drikk og ikke ete noe urent; alt det jeg har pålagt henne, skal hun holde seg etter.
15 Da sa Manoah til Herrens engel: Kan vi ikke få deg til å bli en stund her, sa vi kan lage til et kje for deg!
16 Men Herrens engel sa til Manoah: Om du får meg til å bli, så eter jeg allikevel ikke av din mat; men vil du stelle til et brennoffer, så skal du ofre det til Herren. For Manoah visste ikke at det var Herrens engel.
17 Da sa Manoah til Herrens engel: Hva er ditt navn? - så vi kan ære deg når dine ord går i oppfyllelse.
18 Men Herrens engel sa til ham: Hvorfor spør du om mitt navn? - Det er et underlig navn!
19 Så tok Manoah kjeet og matofferet og ofret det på berget til Herren. Da lot han et under skje mens Manoah og hans hustru så på det:
20 Da flammen steg opp fra alteret mot himmelen, fór Herrens engel opp i alterets flamme mens Manoah og hans hustru så på det, og de falt på sitt ansikt til jorden.
21 Siden viste Herrens engel seg ikke mere for Manoah og hans hustru; da forsto Manoah at det var Herrens engel.
22 Og Manoah sa til hustruen sin: Vi må dø, for vi har sett Gud.
23 Men hans hustru sa til ham: Dersom Herren hadde lyst til å drepe oss, så hadde han ikke tatt imot brennoffer og matoffer av vår hånd og ikke latt oss se alt dette og ikke nå latt oss høre slikt.
24 Og kvinnen fødte en sønn og gav ham navnet Samson; og gutten vokste opp, og Herren velsignet ham.
25 Og Herrens Ånd begynte å drive ham, mens han var i Dans leir mellom Sora og Estaol.
