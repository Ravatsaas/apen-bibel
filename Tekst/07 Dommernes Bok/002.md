## Kapittel 2

1 Og Herrens engel kom fra Gilgal opp til Bokim. Og han sa: Jeg hentet dere opp fra Egypt og førte dere til det land jeg tilsvor deres fedre, og sa: Aldri i evighet vil jeg bryte min pakt med dere;
2 men dere skal ikke gjøre pakt med dette lands innbyggere; deres altere skal dere rive ned. Men dere hørte ikke på mine ord; hva har dere gjort!
3 Jeg sa også: Jeg vil ikke drive dem ut for dere, men de skal bli til brodder i deres sider, og deres guder skal bli til en snare for dere.
4 Og da Herrens engel talte disse ord til alle Israels barn, gråt folket høyt.
5 Derfor kalte de dette sted Bokim[^1], og de ofret der til Herren.
6 Da Josva hadde latt folket fare, og Israels barn hadde draget hver til sin arv for å ta landet i eie,
7 tjente folket Herren så lenge Josva levde, og så lenge alle de eldste levde som overlevde Josva og hadde sett alle de store gjerninger Herren hadde gjort for Israel.
8 Men da Josva, Nuns sønn, Herrens tjener, var død, hundre og ti år gammel,
9 og de hadde begravet ham på hans arvelodds grunn i Timnat-Heres i Efra'im-fjellene, nordenfor Ga'as-fjellet,
10 og da hele denne slekt var samlet til sine fedre, og det etter dem var vokst opp en annen slekt, som ikke kjente Herren, og heller ikke de gjerninger han hadde gjort for Israel,
11 da gjorde Israels barn det som var ondt i Herrens øyne, og dyrket Ba'alene[^2].
12 De forlot Herren, sine fedres Gud, som hadde ført dem ut av Egypt, og de fulgte andre guder av de folks guder som bodde rundt omkring dem, og de tilba dem og vakte Herrens harme.
13 De forlot Herren og dyrket Ba'al og Astartebildene.
14 Da ble Herrens vrede tent opp mot Israel, og han gav dem i røveres hånd, som plyndret dem; han solgte dem i deres fienders hånd, de som bodde rundt omkring dem, og de kunne ikke mere stå seg mot sine fiender.
15 Overalt hvor de dro ut, var Herrens hånd imot dem, så det gikk dem ille, slik som Herren hadde sagt dem, og som Herren hadde svoret, og deres trengsel var stor.
16 Da oppreiste Herren dommere, og de frelste dem av røvernes hånd.
17 Men heller ikke mot sine dommere var de lydige; de holdt seg med andre guder og tilba dem; de vek snart av fra den vei deres fedre hadde vandret i lydighet mot Herrens bud, og gjorde ikke som de.
18 Og når Herren oppreiste dem dommere, så var Herren med dommeren og frelste dem av deres fienders hånd så lenge dommeren levde; for Herren ynkedes over dem når de sukket for deres skyld som plaget og undertrykte dem.
19 Men når så dommeren døde, falt de igjen tilbake og fór verre fram enn sine fedre: De fulgte andre guder og dyrket dem og tilba dem; de avsto ikke fra noen av sine gjerninger eller fra sin gjenstridige ferd.
20 Så ble Herrens vrede tent opp mot Israel, og han sa: Fordi dette folk har brutt min pakt, som jeg opprettet med deres fedre, og ikke har hørt på min røst,
21 så vil jeg heller ikke mere drive bort for dem noe av de folk som Josva lot tilbake da han døde.
22 Ved dem skulle Israel prøves, om de ville ta vare på Herrens vei og vandre på den, som deres fedre gjorde, eller ikke.
23 Så lot da Herren disse folk bli og hastet ikke med å drive dem bort; han gav dem ikke i Josvas hånd.

[^1]:  de gråtende.
[^2]:  hedningenes avguder.
