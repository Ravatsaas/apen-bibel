## Kapittel 1

1 Etter Josvas død spurte Israels barn Herren: Hvem av oss skal først dra opp mot kana'anittene og stride mot dem?
2 Og Herren sa: Juda skal dra opp; jeg har gitt landet i hans hånd.
3 Da sa Juda til sin bror Simeon: Dra opp med meg til min lodd og la oss stride mot kana'anittene! Så skal jeg og dra med deg til din lodd. Og Simeon dro med ham.
4 Så dro Juda opp, og Herren gav kana'anittene og ferisittene i deres hånd; de slo dem i Besek, ti tusen mann.
5 I Besek traff de på Adoni-Besek og stred mot ham; de slo kana'anittene og ferisittene,
6 men Adoni-Besek flyktet, og de forfulgte ham og grep ham og avhugg hans tommelfingrer og tommeltær.
7 Da sa Adoni-Besek: Sytti konger med avhugne tommelfingrer og tommeltær sanket smuler under mitt bord; som jeg gjorde, har Gud gjort mot meg igjen. Og de førte ham til Jerusalem, og der døde han.
8 Og Judas barn stred mot Jerusalem og inntok det og slo det med sverdets egg, og de satte ild på byen.
9 Siden dro Judas barn ned for å krige mot de kana'anitter som bodde i fjellbygdene og i sydlandet og i lavlandet.
10 Og Juda dro imot de kana'anitter som bodde i Hebron - Hebrons navn var før Kirjat-Arba - og de slo Sesai og Akiman og Talmai.
11 Derfra dro han mot innbyggerne i Debir - Debirs navn var før Kirjat-Sefer.
12 Og Kaleb sa: Den som vinner over Kirjat-Sefer og inntar det, ham vil jeg gi min datter Aksa til hustru.
13 Og kenisitten Otniel, Kalebs yngre bror, inntok det; og han gav ham sin datter Aksa til hustru.
14 Og da hun kom (til sin manns hus), egget hun ham til å be hennes far om en jordeiendom, og hun sprang ned av asenet. Da sa Kaleb til henne: Hva vil du?
15 Hun svarte: Gi meg en avskjedsgave! Du har giftet meg bort til dette tørre sydlandet, gi meg nå vannkilder! Så gav Kaleb henne de øvre og de nedre kilder.
16 Etterkommerne av kenitten, Moses' svoger, dro med Judas barn fra Palmestaden* opp til Juda ørken, som ligger sønnenfor Arad; og de kom og bosatte seg blant folket der. / {* 5MO 34, 3.}
17 Siden dro Juda ut med sin bror Simeon, og de slo de kana'anitter som bodde i Sefat; de slo byen med bann; derfor kalte de den Horma.
18 Og Juda inntok Gasa med tilhørende bygder og Askalon med tilhørende bygder og Ekron med tilhørende bygder.
19 Og Herren var med Juda, så han tok fjellbygdene i eie; men han var ikke i stand til å drive bort innbyggerne i dalen, for de hadde jernvogner.
20 Og de gav Hebron til Kaleb, slik som Moses hadde sagt, og han drev de tre Anaks sønner bort derfra.
21 Men jebusittene, som bodde i Jerusalem, fikk Benjamins barn ikke drevet bort, og jebusittene ble boende sammen med Benjamins barn i Jerusalem og har bodd der til denne dag.
22 Josefs barn dro også ut; de gikk imot Betel, og Herren var med dem.
23 Og Josefs barn sendte speidere til Betel - byen hette før Luz -
24 og speiderne fikk se en mann som gikk ut av byen, og de sa til ham: Vis oss hvor vi kan komme inn i byen! Så vil vi vise barmhjertighet mot deg.
25 Og han viste dem hvor de kunne komme inn i byen, og de slo byen med sverdets egg; men mannen og hele hans slekt lot de gå.
26 Og mannen dro til hetittenes land, og han bygget en by og kalte den Luz; det navn har den hatt til denne dag.
27 Men Manasse drev ikke bort innbyggerne i Bet-Sean med tilhørende småbyer eller i Ta'anak med tilhørende småbyer eller innbyggerne i Dor med tilhørende småbyer eller innbyggerne i Jibleam med tilhørende småbyer eller innbyggerne i Megiddo med tilhørende småbyer; og det lyktes kana'anittene å bli boende der i landet.
28 Men da Israel ble sterkt, gjorde de kana'anittene arbeidspliktige, men de drev dem ikke bort.
29 Og Efra'im drev ikke bort de kana'anitter som bodde i Geser, men kana'anittene ble boende midt iblant dem i Geser.
30 Sebulon drev ikke bort innbyggerne i Kitron og innbyggerne i Nahalol, men kana'anittene ble boende midt iblant dem og ble arbeidspliktige.
31 Aser drev ikke bort innbyggerne i Akko og innbyggerne i Sidon og Ahlab og Aksib og Helba og Afik og Rehob,
32 men aserittene bosatte seg midt iblant kana'anittene som bodde i landet; de drev dem ikke bort.
33 Naftali drev ikke bort innbyggerne i Bet-Semes og innbyggerne i Bet-Anat, men bosatte seg midt iblant kana'anittene som bodde i landet, og innbyggerne i Bet-Semes og Bet-Anat ble arbeidspliktige under dem.
34 Og amorittene trengte Dans barn opp i fjellene; de lot dem ikke få komme ned i dalen.
35 Det lyktes amorittene å bli boende i Har-Heres, i Ajalon og i Sa'albim; men Josefs barns hånd lå tungt på dem, og de ble arbeidspliktige.
36 Amorittenes grense gikk fra Akrabbim-skaret, fra Hassela og oppetter.
