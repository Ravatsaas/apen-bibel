## Kapittel 6

1 Og Israels barn gjorde det som var ondt i Herrens øyne, og Herren gav dem i midianittenes hånd i syv år.
2 Og midianittenes hånd ble overmektig over Israel; det var for midianittenes skyld Israels barn gjorde seg de hulninger som finnes i fjellene, og hulene og fjellborgene.
3 Hver gang Israel hadde sådd, kom midianittene og amalekittene og Østens barn og dro opp mot dem;
4 de leiret seg mot dem og ødela landets grøde like til Gasa og levnet ikke noe å leve av i Israel, heller ikke småfe eller storfe eller eseler.
5 For de dro opp med sine flokker og sine telt; de kom som gresshopper i mengde; det var ikke tall på dem og deres kameler, og de kom inn i landet og herjet det.
6 Og Israel ble rent utarmet ved midianittene; da ropte Israels barn til Herren.
7 Og da Israels barn ropte til Herren for midianittenes skyld,
8 da sendte Herren en profet til Israels barn, og han sa til dem: Så sier Herren, Israels Gud: Jeg førte dere opp fra Egypt og hentet dere ut av slavehuset,
9 jeg fridde dere av egypternes hånd og av alle deres hånd som undertrykte dere, jeg drev dem bort for dere og gav dere deres land.
10 Og jeg sa til dere: Jeg er Herren deres Guddere skal ikke frykte de guder som dyrkes av amorittene, i hvis land dere bor. Men dere hørte ikke på min røst.
11 Og Herrens engel kom og satte seg under den ek som står i Ofra, der hvor Joas av Abiesers ætt rådet. Gideon, hans sønn, sto da og tresket hvete i vinpersen for å berge den for midianittene.
12 Og Herrens engel åpenbarte seg for ham og sa til ham: Herren er med deg, du djerve kjempe!
13 Men Gideon sa til ham: Hør på meg, Herre! Er Herren med oss, hvorfor har da alt dette rammet oss, og hvor er alle hans undergjerninger som våre fedre har fortalt oss om, idet de sa: Førte ikke Herren oss opp av Egypt? Men nå har Herren forlatt oss og gitt oss i midianittenes hånd.
14 Da vendte Herren seg til ham og sa: Gå avsted, så sterk som du er, så skal du frelse Israel av midianittenes hånd; har jeg ikke sendt deg?
15 Men han sa til ham: Hør på meg, Herre! Hvordan skal jeg frelse Israel? Min ætt er jo den ringeste i Manasse, og jeg er den yngste i min fars hus.
16 Da sa Herren til ham: Jeg vil være med deg, og du skal slå midianittene ned som én mann.
17 Da sa Gideon til ham: Dersom jeg har funnet nåde for dine øyne, da gi meg et tegn på at det er du som taler med meg!
18 Gå ikke herfra før jeg kommer ut til deg med min gave og legger den fram for ditt åsyn! Og han sa: Jeg skal bli her til du kommer tilbake.
19 Så gikk Gideon inn og laget til et kje og en efa mel til usyrede kaker; kjøttet la han i en kurv, og suppen hadde han i en krukke og bar det ut til ham under eken og satte det fram.
20 Da sa Guds engel til ham: Ta kjøttet og de usyrede kaker og legg det på steinen der, og hell suppen over! Og han gjorde så.
21 Og Herrens engel rakte ut staven han hadde i hånden, og rørte med enden av den ved kjøttet og de usyrede kaker; da steg det ild opp fra steinen og fortærte kjøttet og de usyrede kaker, mens Herrens engel fór bort for hans øyne.
22 Da så Gideon at det var Herrens engel, og han sa: Ve meg, Herre, Herre, jeg som har sett Herrens engel åsyn til åsyn!
23 Men Herren sa til ham: Fred være med deg! Frykt ikke! Du skal ikke dø.
24 Da bygget Gideon der et alter for Herren og kalte det: Herren er fred. Det står enda den dag idag i Abieser-ættens Ofra.
25 Samme natt sa Herren til ham: Ta din fars okse, den andre syvårsgamle okse, og du skal rive ned det Ba'als-alter som din far har, og hugge ned det Astartebilde som står ved siden av det,
26 og du skal bygge et alter for Herren din Gud øverst på denne faste plass og legge alt til rette; så skal du ta den andre okse og ofre den som brennoffer med veden av Astartebildet som du skal hugge ned.
27 Da tok Gideon ti av sine tjenere med seg og gjorde som Herren hadde sagt til ham; og da han av frykt for sin slekt og for mennene i byen ikke torde gjøre det om dagen, gjorde han det om natten.
28 Da mennene i byen sto opp tidlig om morgenen, fikk de se at Ba'als alter var nedrevet, og at Astartebildet som sto ved siden av, var hugget ned, og at den andre okse var ofret på det alter som var bygget.
29 Da sa de seg imellom: Hvem har gjort dette? Og de spurte og ransaket, og de sa: Gideon, Joas' sønn, har gjort det.
30 Da sa mennene i byen til Joas: Før din sønn ut, han skal dø! Han har revet ned Ba'als alter, og han har omhugget Astartebildet som sto ved siden av.
31 Men Joas sa til alle dem som sto omkring ham: Vil dere stride for Ba'al, vil dere hjelpe ham? Den som strider for ham, skal miste livet innen imorgen. Er han Gud, da la ham stride for seg selv, siden de har revet ned hans alter.
32 Den dag fikk Gideon navnet Jerubba'al*, fordi de sa: La Ba'al stride mot ham, fordi han har revet ned hans alter. / {* d.e. Ba'al stride!.}
33 Og alle midianittene og amalekittene og Østens barn slo seg sammen og dro over Jordan, og de leiret seg i Jisre'el-dalen.
34 Men Herrens Ånd kom over Gideon; han støtte i basunen, og Abieser-ætten samlet seg og fulgte ham.
35 Og han sendte bud omkring i hele Manasse, og de samlet seg også og fulgte ham; og han sendte bud til Aser og til Sebulon og til Naftali, og de dro dem i møte.
36 Da sa Gideon til Gud: Dersom du vil frelse Israel ved min hånd, som du har sagt,
37 så legger jeg nå denne avklippede ull på treskeplassen; dersom det da kommer dugg på ullen alene, og hele marken er tørr, da vet jeg at du vil frelse Israel ved min hånd, som du har sagt.
38 Og slik ble det; da han den neste morgen sto tidlig opp og klemte ullen, klemte han dugg ut av den, en skål full av vann.
39 Og Gideon sa til Gud: La ikke din vrede tennes opp mot meg, om jeg taler enda en gang! Jeg ville bare få gjøre én prøve til med ullen! La ullen alene være tørr, og la det være dugg over hele marken!
40 Og natten etter gjorde Gud slik; ullen alene var tørr, men over hele marken var det dugg.
