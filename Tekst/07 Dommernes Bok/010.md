## Kapittel 10

1 Etter Abimelek sto Tola fram og frelste Israel; han var sønn av Pua, Dodos sønn, av Issakars stamme, og bodde i Samir på Efra'im-fjellet.
2 Han dømte Israel i tre og tyve år, og han døde og ble begravet i Samir.
3 Etter ham sto gileaditten Ja'ir fram og dømte Israel i to og tyve år.
4 Han hadde tretti sønner, som red på tretti eselfoler og hadde tretti byer; disse kalles den dag idag Ja'irs byer; de ligger i Gileads land.
5 Og Ja'ir døde og ble begravet i Kamon.
6 Og Israels barn gjorde nok en gang det som var ondt i Herrens øyne, og dyrket Ba'alene og Astartebildene og Arams guder og Sidons guder og Moabs guder og ammonittenes guder og filistrenes guder; de forlot Herren og tjente ham ikke.
7 Da ble Herrens vrede tent opp mot Israel, og han solgte dem i filistrenes hånd og i ammonittenes hånd,
8 og de begynte i samme år å trenge og undertrykke Israels barn; i atten år trengte de alle Israels barn som bodde på andre siden av Jordan, i amorittenes land, i Gilead.
9 Og Ammons barn satte også over Jordan for å stride mot Juda og mot Benjamin og mot Efra'ims hus; og Israel kom i stor trengsel.
10 Da ropte Israels barn til Herren og sa: Vi har syndet mot deg; vi har forlatt vår Gud og dyrket Ba'alene.
11 Og Herren sa til Israels barn: Har jeg ikke frelst dere fra egypterne og amorittene og Ammons barn og filistrene?
12 Og da sidonierne og Amalek og Maon undertrykte dere, og dere ropte til meg, frelste jeg dere av deres hånd.
13 Men dere forlot meg og dyrket andre guder; derfor vil jeg ikke frelse dere mere.
14 Gå bort og rop til de guder dere har valgt dere! La dem frelse dere, nå da dere er i slik trengsel!
15 Da sa Israels barn til Herren: Vi har syndet! Gjør med oss hva der tykkes deg godt; bare du vil frelse oss denne gang!
16 Og de hadde de fremmede guder bort fra seg og tjente Herren; da kunne han ikke tåle å se på Israels nød.
17 Og Ammons barn ble kalt til våpen og leiret seg i Gilead; og Israels barn samlet seg og leiret seg i Mispa.
18 Da sa krigsfolket, høvdingene i Gilead, til hverandre: Hvor er den mann som vil gå først i striden mot Ammons barn? Han skal være høvding over alle som bor i Gilead.
