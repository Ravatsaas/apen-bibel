## Kapittel 16

1 Engang dro Samson til Gasa; der fikk han se en skjøge og gikk inn til henne.
2 Da folkene i Gasa fikk høre at Samson var kommet dit, omringet de ham og lurte på ham hele natten ved byporten, men holdt seg ellers rolig hele natten og sa: Når det lysner mot dag, vil vi slå ham ihjel.
3 Samson ble liggende til midnatt. Ved midnattstid sto han opp; han grep fatt i byportens dører og i begge portstolpene og rykket dem opp sammen med bommen, la dem på sine skuldrer og bar dem opp på toppen av det fjell som ligger midt imot Hebron.
4 Siden fattet han kjærlighet til en kvinne i Sorek-dalen, som hette Dalila.
5 Da kom filistrenes høvdinger opp til henne og sa til henne: Lokk ham til å si deg hvori hans store styrke ligger, og hvordan vi kan rå med ham og binde ham, så vi får bukt med ham! Så vil vi gi deg hver elleve hundre[^1] sekel sølv.
6 Så sa Dalila til Samson: Kjære, la meg få vite hvori din store styrke ligger, og hvordan du kan bindes, så en får bukt med deg!
7 Samson svarte: Dersom en binder meg med syv friske strenger som ikke er blitt tørre, så blir jeg svak og er som et annet menneske.
8 Da kom filistrenes høvdinger opp til henne med syv friske strenger som ikke var blitt tørre; dem bandt hun ham med,
9 og i kammeret hadde hun folk sittende og lure. Så sa hun til ham: Filistrene er over deg, Samson! Da sønderrev han strengene som en tråd av stry brister når den kommer ilden for nær, og ingen fikk vite hvordan det hadde seg med hans styrke.
10 Da sa Dalila til Samson: Du har narret meg og løyet for meg! Kjære, la meg nå få vite hvordan du kan bindes!
11 Han svarte: Dersom en binder meg med nye rep som aldri har vært brukt til noe, så blir jeg svak og er som et annet menneske.
12 Da tok Dalila nye rep og bandt ham med dem og sa til ham: Filistrene er over deg, Samson! Og i kammeret satt der folk og lurte. Men han rev repene av sine armer som tråder.
13 Da sa Dalila til Samson: Hittil har du narret meg og løyet for meg! La meg nå få vite hvordan du kan bindes! Han svarte henne: Når du vever de syv fletter på mitt hode sammen med renningen i veven.
14 Så slo hun dem fast med naglen og sa til ham: Filistrene er over deg, Samson! Og han våknet av sin søvn og rev ut både vevnaglen og renningen.
15 Da sa hun til ham: Hvordan kan du si at du elsker meg når du ikke har noen tiltro til meg? Nå har du narret meg tre ganger og ikke sagt meg hvori din store styrke ligger.
16 Da hun nå hver dag plaget ham med sine ord og trengte sterkt inn på ham, ble han så lei av seg at han nesten kunne dø,
17 og så åpnet han hele sitt hjerte for henne og sa til henne: Det er ikke kommet rakekniv på mitt hode, for jeg har vært en Guds nasireer fra mors liv; dersom jeg blir raket, viker min styrke fra meg; jeg blir svak og er som alle andre mennesker.
18 Da skjønte Dalila at han hadde åpnet hele sitt hjerte for henne; hun sendte bud etter filistrenes høvdinger og lot si: Kom nå opp, for han har åpnet hele sitt hjerte for meg. Da kom filistrenes høvdinger opp til henne og hadde pengene med seg.
19 Så lot hun ham sove inn på sine knær og kalte på en mann og lot de syv fletter på hans hode rake av; og hun begynte å plage ham, og hans styrke vek fra ham.
20 Og hun sa: Filistrene er over deg, Samson! Da våknet han opp av sin søvn og sa: Jeg skal nok gjøre meg fri denne gang som før og slite meg løs. Men han visste ikke at Herren var veket fra ham.
21 Da grep filistrene ham og stakk hans øyne ut; og de førte ham ned til Gasa og bandt ham med to kobberlenker, og han malte korn i fangehuset.
22 Men med det samme han var raket, begynte håret på hans hode å vokse.
23 Så samledes filistrenes høvdinger for å bære fram et stort slaktoffer for sin gud Dagon og for å holde fest; for de sa: Vår gud har gitt Samson, vår fiende, i vår hånd.
24 Og da folket fikk se ham, lovet de sin gud og sa: Vår gud har gitt vår fiende i vår hånd, han som herjet vårt land og slo så mange av oss ihjel.
25 Mens de nå var glade og vel til mote, sa de: Hent Samson hit for at han kan leke for oss! Da hentet de Samson ut av fangehuset, og han lekte for dem, og de stilte ham mellom stolpene.
26 Da sa Samson til den gutt som holdt ham ved hånden: Slipp meg, og la meg få ta i stolpene som huset hviler på, og støtte meg til dem!
27 Men huset var fullt av menn og kvinner, alle filistrenes høvdinger var der, og på taket var det omkring tre tusen menn og kvinner, som så på at Samson lekte.
28 Da ropte Samson til Herren og sa: Herre, Herre! Kom meg i hu og styrk meg bare denne ene gang, min Gud, så jeg kan få hevne meg på filistrene for ett av mine to øyne!
29 Så grep Samson om de to mellomste stolper, som huset hvilte på, og trykte seg inn til dem; den ene grep han om med sin høyre, og den andre med sin venstre hånd.
30 Og Samson sa: La meg dø sammen med filistrene! Så bøyde han seg fremover av all sin makt; da falt huset sammen over høvdingene og over alt folket som var der inne, og de som han drepte i sin død, var flere enn de han hadde drept i sitt liv.
31 Men hans brødre og hele hans fars hus dro ned og tok ham og førte ham hjem og la ham i Manoahs, hans fars grav mellom Sora og Estaol. Han hadde da vært dommer i Israel i tyve år.

[^1]:  d.e. over tusen.
