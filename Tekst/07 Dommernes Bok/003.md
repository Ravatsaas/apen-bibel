## Kapittel 3

1 Dette er de folk som Herren lot bli for ved dem å prøve Israel, alle de israelitter som ikke selv hadde vært med i noen av Kana'anskrigene,
2 bare for at de kommende slekter i Israel skulle få kjennskap til, og bli opplært i krig, alle de som ikke før hadde vært med:
3 Filistrenes fem fyrster og alle kana'anittene og sidonierne og hevittene, som bodde på Libanon-fjellene, fra Ba'al-Hermon-fjellet til der hvor veien går til Hamat.
4 Ved dem var det Israel skulle prøves, så det kunne kjennes om de ville lyde Herrens bud, som han hadde gitt deres fedre ved Moses.
5 Men da Israels barn nå bodde midt iblant kana'anittene, hetittene og amorittene og ferisittene og hevittene og jebusittene,
6 tok de deres døtre til hustruer og gav sine døtre til deres sønner og dyrket deres guder.
7 Israels barn gjorde det som var ondt i Herrens øyne; de glemte Herren sin Gud og dyrket Ba'alene og Astarte-billedene.
8 Da ble Herrens vrede tent opp mot Israel, og han solgte dem i Kusan-Risata'ims hånd, som var konge i Mesopotamia; og Israels barn tjente Kusan-Risata'im i åtte år.
9 Da ropte Israels barn til Herren, og Herren oppreiste Israels barn en frelser, og han frelste dem; det var kenisitten Otniel, Kalebs yngre bror.
10 Og Herrens Ånd kom over ham; han ble dommer i Israel og dro ut til strid, og Herren gav Kusan-Risata'im, kongen i Mesopotamia, i hans hånd, så han vant over Kusan-Risata'im.
11 Og landet hadde ro i førti år; da døde Otniel, Kenas' sønn.
12 Men Israels barn gjorde nok en gang det som var ondt i Herrens øyne; og Herren gav Eglon, kongen i Moab, makt over Israel, fordi de gjorde det som var ondt i Herrens øyne.
13 Han fikk med seg Ammons barn og Amalek og dro ut og slo Israel, og de inntok Palmestaden.
14 Og Israels barn tjente Eglon, kongen i Moab, i atten år.
15 Da ropte Israels barn til Herren, og Herren oppreiste dem en frelser, benjaminitten Ehud, Geras sønn, en kjevhendt mann. Israels barn sendte ham engang med en gave til Eglon, kongen i Moab;
16 da gjorde Ehud seg et tveegget, alenlangt sverd og bandt det om seg under sine klær ved sin høyre hofte.
17 Så førte han gaven fram til Eglon, kongen i Moab; men Eglon var en meget fet mann.
18 Og da han hadde gitt gaven fra seg, lot han folkene som hadde båret gaven, dra hjem.
19 Men selv vendte han tilbake fra stenbruddene ved Gilgal og lot si: Jeg har et hemmelig ord til deg, konge! Da sa kongen: Hysj! Så gikk de ut alle de som sto om ham.
20 Og Ehud kom inn til ham, mens han satt alene i sin kjølige sal, og Ehud sa: Jeg har et ord fra Gud til deg. Da reiste han seg opp fra sin stol.
21 Men Ehud rakte ut sin venstre hånd og tok sverdet fra sin høyre hofte og støtte det i hans buk;
22 og heftet gikk inn etter bladet, og fettet lukket til om bladet, for han dro ikke sverdet ut av hans buk; det gikk ut baktil.
23 Og Ehud gikk ut i buegangen, og han lukket døren til salen hvor han var, og låste den.
24 Og da han var gått ut, kom tjenerne inn, og da de så at døren til salen var låst, sa de: Han har visst et ærend i svalkammeret.
25 Og de ventet meget lenge, men han lukket ikke opp døren til salen; da tok de nøklen og lukket opp, og se, deres herre lå død på gulvet.
26 Mens de gav seg tid, slapp Ehud bort; han var allerede kommet forbi stenbruddene og kom fram til Se'ira.
27 Da han kom dit, støtte han i basunen på Efra'im-fjellet; og Israels barn dro ned med ham fra fjellene, og han foran dem.
28 Og han sa til dem: Skynd dere etter meg! For Herren har gitt deres fiender, moabittene, i deres hånd. Så dro de ned etter ham, og de satte folk ved vadestedene over Jordan til Moab og lot ingen komme over.
29 Dengang slo de omkring ti tusen mann av Moab, som alle var sterke og djerve menn; ikke én slapp bort.
30 Så ble da Moab på den dag ydmyket under Israels hånd, og landet hadde ro i åtti år.
31 Etter ham kom Samgar, Anats sønn; han slo seks hundre mann av filistrene med en oksedrivers stav; også han frelste Israel.
