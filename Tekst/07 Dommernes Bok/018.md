## Kapittel 18

1 I de dager var det ingen konge i Israel; og i de samme dager søkte danittenes stamme seg en arvelodd til å bo i, for det var ikke til den dag tilfalt dem noen arv blandt Israels stammer*. / {* d.e. den dem ifølge JOS 19, 40 fg. tildelte arv var enda ikke kommet i deres eie.}
2 Og Dans barn sendte ut fem menn av hele sin ætt, djerve menn fra Sora og Estaol, for å speide og utforske landet, og de sa til dem: Dra avsted og utforsk landet! Og de kom til Efra'im-fjellet, til Mikas hus, og ble der om natten.
3 Da de var tett ved Mikas hus, kjente de den unge manns - levittens - røst, bøyde av fra veien og gikk bort til ham og sa: Hvem har ført deg hit, og hva gjør du her, og hvordan har du det her?
4 Han svarte: Så og så har Mika gjort mot meg; han har leid meg til å være prest for seg.
5 Da sa de til ham: Kjære, spør Gud for oss, sa vi kan få vite om den reise vi nå gjør, skal lykkes!
6 Da sa presten til dem: Far i fred! Gud har øye med dere på den reise dere gjør.
7 De fem menn dro nå sin vei og kom til La'is, og de så at folket der levde sorgløst på samme vis som sidonierne, rolig og sorgløst; det var ingen makthaver i landet som gjorde dem noe mén; de var langt borte fra sidonierne og hadde intet å gjøre med noe menneske.
8 Da de så kom tilbake til sine brødre i Sora og Estaol, sa deres brødre til dem: Hvordan er det gått dere?
9 De sa: Kom, la oss dra opp mot dem! Vi har sett landet: Det er et ypperlig land. Og dere sitter bare og tier? Vær ikke sene til å dra avsted, så dere kan komme dit og innta landet!
10 Når dere kommer dit, kommer dere til et sorgløst folk, og landet strekker seg til alle sider vidt ut; Gud har gitt det i deres hånd - et land hvor det ikke er mangel på noen verdens ting.
11 Så brøt seks hundre menn av danittenes ætt fullt væbnet opp derfra, fra Sora og Estaol.
12 De dro opp og leiret seg i Kirjat-Jearim i Juda; derfor har folk kalt dette sted Dans leir til denne dag, det ligger vestenfor Kirjat-Jearim.
13 Derfra dro de over til Efra'im-fjellet og kom til Mikas hus.
14 Og de fem menn som hadde draget avsted for å utspeide La'islandet, tok til orde og sa til sine brødre: Vet dere at i disse hus er det en livkjortel og husguder og et utskåret billede med et støpt fotstykke til? Så skjønner dere vel hva dere har å gjøre?
15 Så bøyde de av fra veien og gikk bort til den unge manns - levittens - hus, til Mikas hus, og hilste på ham.
16 Men de seks hundre fullt væbnede menn av Dans barn sto ved inngangen til porten.
17 Og de fem menn som hadde draget avsted for å utspeide landet, steg opp og gikk inn og tok det utskårne billede og livkjortelen og husgudene og det støpte fotstykke, mens presten sto ved inngangen til porten sammen med de seks hundre fullt væbnede menn.
18 Da nå de fem menn hadde gått inn i Mikas hus og hadde tatt det utskårne billede med livkjortelen og husgudene og det støpte fotstykke, sa presten til dem: Hva er det dere gjør?
19 De sa til ham: Ti, legg din hånd på din munn og kom med oss og vær far og prest for oss! Hva er best for deg, å være prest for en manns hus eller for en hel stamme og ætt i Israel?
20 Da ble presten vel til mote; han tok livkjortelen og husgudene og det utskårne billede og gav seg i lag med folkene.
21 Så vendte de seg og dro bort, og de lot barna og buskapen og sine eiendeler være fremst i toget.
22 Da de alt var kommet langt fra Mikas hus, ble mennene i Mikas grend kalt sammen, og de innhentet Dans barn.
23 De ropte etter Dans barn, og disse vendte seg om og sa til Mika: Hva vil du siden du har kalt dine folk sammen?
24 Han svarte: Dere har tatt mine guder som jeg har gjort meg, og presten med, og har draget bort; hva har jeg så tilbake? Hvordan kan dere da spørre meg hva jeg vil?
25 Da sa Dans barn til ham: La oss ikke høre et ord av deg mere, ellers kunne rasende menn falle over dere, så du kom til å volde undergang både for deg og dine.
26 Så dro Dans barn sin vei, og da Mika så at de var sterkere enn han, vendte han om og dro tilbake til sitt hus.
27 Da de nå hadde tatt de ting som Mika hadde latt gjøre, og presten som var hos ham, kom de over La'is - over et folk som levde rolig og sorgløst. De slo dem med sverdets egg, og byen brant de opp.
28 Og der var ingen som kom dem til hjelp; for byen lå langt fra Sidon, og de hadde intet å gjøre med noe menneske. Den lå i dalen ved Bet-Rehob. De bygget den opp igjen og bosatte seg der.
29 Og de kalte byen Dan etter sin stamfar Dan, Israels sønn; før het den La'is.
30 Der satte Dans barn opp det utskårne billede; og Jonatan, sønn av Gersom, Moses' sønn*, og hans etterkommere var prester for danittenes stamme like til den dag da landets innbyggere ble bortført. / {* 2MO 2, 22; 18, 3.}
31 Det utskårne billede som Mika hadde gjort, hadde de stående hos seg hele den tid Guds hus var i Silo.
