## Kapittel 9

1 Og Abimelek, Jerubba'als sønn, dro til Sikem, til sin mors brødre; og han talte til dem og til hele sin morfars slekt og sa:
2 Tal til alle Sikems menn og si: Hva er best for dere, at sytti menn, alle Jerubba'als sønner, hersker over dere, eller at én mann hersker over dere? Og kom i hu at jeg er av samme kjød og blod som dere!
3 Da sa hans mors brødre alt dette om ham til alle Sikems menn; og deres hu vendte seg til Abimelek, for de tenkte: Han er jo vår bror.
4 Så gav de ham sytti sekel sølv fra Ba'al-Berits tempel; for dem leide Abimelek noen løse og frekke menn, og de fulgte ham.
5 Og han kom til sin fars hus i Ofra og slo ihjel sine brødre, Jerubba'als sønner, sytti mann på én stein; men Jotam, Jerubba'als yngste sønn, ble igjen, for han hadde skjult seg.
6 Da samlet alle Sikems menn seg og alle de som bodde i Millo*, og de gikk avsted og gjorde Abimelek til konge ved minnesmerkets ek i Sikem**. / {* Sikems borg, DMR 9, 46.} / {** JOS 24, 25. 26.}
7 Da Jotam fikk vite dette, gikk han opp på toppen av Gerisim-fjellet; der sto han og ropte høyt og sa til dem: Hør på meg, dere Sikems menn! Så skal Gud høre på dere.
8 Det hendte engang at trærne ville salve seg en konge, og de sa til oljetreet: Vær konge over oss!
9 Men oljetreet sa til dem: Skulle jeg gi avkall på min fedme, som Gud og mennesker ærer meg for, og gi meg til å svaie over trærne?
10 Da sa trærne til fikentreet: Kom du og vær konge over oss!
11 Men fikentreet sa til dem: Skulle jeg gi avkall på min sødme og min gode frukt og gi meg til å svaie over trærne?
12 Da sa trærne til vintreet: Kom du og vær konge over oss!
13 Men vintreet sa til dem: Skulle jeg gi avkall på min most, som gleder Gud og mennesker, og gi meg til å svaie over trærne?
14 Da sa alle trærne til tornebusken: Kom du og vær konge over oss!
15 Og tornebusken sa til trærne: Dersom det er deres oppriktige mening at dere vil salve meg til konge over dere, da kom og søk ly i min skygge! Men hvis ikke, da skal det utgå ild fra tornebusken og fortære Libanons sedertrær.
16 Så hør nå: Dersom dere har gått oppriktig og ærlig fram ved å gjøre Abimelek til konge, og dersom dere har gjort vel imot Jerubba'al og hans hus, og dersom dere har gjengjeldt ham det han gjorde
17 dengang min far stred for dere og vågde sitt liv og frelste dere av midianittenes hånd
18 - men dere har idag reist dere imot min fars hus og slått ihjel hans sønner, sytti mann på én stein, og gjort hans slavekvinnes sønn, Abimelek, til konge over Sikems menn, fordi han er deres bror -
19 dersom dere nå idag har gått oppriktig og ærlig fram imot Jerubba'al og hans hus, da gled dere over Abimelek, og da glede også han seg over dere!
20 Men hvis ikke, da gå det ut ild fra Abimelek og fortære Sikems borgere og dem som bor i Millo, og ild fra Sikems menn og fra dem som bor i Millo, og fortære Abimelek.
21 Så tok Jotam flukten, og han undkom og dro til Be'er; der slo han seg ned, så han kunne være i sikkerhet for sin bror Abimelek.
22 Abimelek regjerte over Israel i tre år.
23 Da sendte Gud en ond ånd, som satte splid mellom Abimelek og Sikems menn, og Sikems menn falt fra Abimelek.
24 Dette skjedde for at voldsgjerningen mot Jerubba'als sytti sønner skulle komme over Abimelek og deres blod hevnes på ham, deres bror, som hadde slått dem ihjel, og på Sikems menn, som hadde støttet ham, så han kunne slå sine brødre ihjel.
25 Og Sikems menn la folk på lur mot ham øverst oppe på fjellene, og de plyndret enhver som dro forbi dem på veien; dette ble sagt Abimelek.
26 Så kom Ga'al, Ebeds sønn, og hans brødre og dro inn i Sikem; og Sikems menn satte lit til ham.
27 De gikk ut på marken og høstet sine vingårder og perset druene og holdt gledesfest; så gikk de inn i sin guds hus og åt og drakk og bante Abimelek.
28 Og Ga'al, Ebeds sønn, sa: Hvem er Abimelek, og hva er Sikem, at vi skulle tjene ham? Er han ikke Jerubba'als sønn, og Sebul hans foged? Tjen de menn som stammer fra Hemor*, Sikems far! Men hvorfor skulle vi tjene denne? / {* 1MO 34, 2.}
29 Hadde jeg bare dette folk i min hånd, så skulle jeg nok få Abimelek bort. Og han sa: Øk din hær, Abimelek, og dra ut!
30 Da Sebul, byens høvedsmann, hørte hva Ga'al, Ebeds sønn, hadde sagt, ble hans vrede tent opp,
31 og han sendte hemmelig bud til Abimelek og lot si: Ga'al, Ebeds sønn, og hans brødre er kommet til Sikem, og de egger byen opp imot deg.
32 Bryt nå opp ved nattetid med de folk du har hos deg, og legg deg i bakhold på marken,
33 og tidlig imorgen, så snart solen står opp, bryt da fram og overfall byen! Da vil han og de folk han har hos seg, dra ut mot deg, og du kan gjøre med ham som du får leilighet til.
34 Så brøt Abimelek opp om natten med alle de folk han hadde hos seg, og de la seg i bakhold mot Sikem i fire hoper.
35 Nå kom Ga'al, Ebeds sønn, ut og stilte seg i byporten, og Abimelek og de folk han hadde hos seg, brøt fram fra bakholdet.
36 Da Ga'al så folkene, sa han til Sebul: Se, det kommer folk ned fra fjelltoppene! Men Sebul sa til ham: Det er skyggen av fjellene du tar for folk.
37 Men Ga'al sa igjen: Jo, det kommer folk ned fra midtfjellet, og én hop kommer på veien som fører til trollmanns-eken.
38 Da sa Sebul til ham: Hvor er nå dine store ord, du som sa: Hvem er Abimelek, at vi skulle tjene ham? Der er jo de folk du foraktet! Gå nå ut og strid imot dem!
39 Da dro Ga'al ut, og Sikems menn fulgte ham, og de stred imot Abimelek.
40 Men Abimelek slo ham på flukt og forfulgte ham, og det ble et stort mannefall helt bort til byporten.
41 Og Abimelek gav seg til i Aruma, og Sebul drev Ga'al og hans brødre bort, så de ikke ble boende lenger i Sikem.
42 Den neste dag gikk folket ut på marken; det fikk Abimelek vite.
43 Da tok han og delte sine folk i tre hoper og la seg i bakhold på marken; og da han så at folket kom ut av byen, rykket han imot dem og slo dem.
44 Abimelek og de hoper som var med ham, overfalt byen og stilte seg i porten, og de to hoper overfalt alle dem som var på marken, og slo dem.
45 Og Abimelek stred imot byen hele den dag og inntok byen, og folket som var der, slo han ihjel; og han rev byen ned og strødde salt over den.
46 Da mennene i Sikems borg hørte det, gikk de alle inn i tårnet som hørte til El-Berits* tempel. / {* d.s.s. Ba'al-Berit; se DMR 9, 4.}
47 Så snart det ble meldt Abimelek at alle mennene i Sikems borg hadde samlet seg,
48 gikk han opp på Salmon-fjellet med alle de folk han hadde hos seg. Han tok en øks i hånden og hugg greiner av trærne, tok dem opp, la dem på skulderen og sa til de folk som var med ham: Skynd dere og gjør like ens som dere så jeg gjorde!
49 Da hugg alle folkene også hver sin bør med greiner og gikk etter Abimelek; så la de greinene opp imot tårnet og satte med dem ild på tårnet. Slik omkom alle innbyggerne i Sikems borg, omkring tusen, menn og kvinner.
50 Deretter dro Abimelek til Tebes, og han kringsatte byen og inntok den.
51 Midt i byen var det et fast tårn; dit flyktet alle menn og kvinner, alle borgerne i byen, og de stengte etter seg og steg opp på tårnets tak.
52 Så kom Abimelek til tårnet og kringsatte det; han gikk nær til tårnets inngang for å sette ild på det.
53 Da var det en kvinne som kastet en kvernsten ned på hans hode og knuste hans hjerneskall.
54 Abimelek ropte i hast på svennen som bar hans våben, og sa til ham: Dra ditt sverd og drep meg, så de ikke skal si om meg: En kvinne slo ham ihjel! Så stakk svennen sverdet igjennem ham og han døde.
55 Da nå Israels menn sa at Abimelek var død, gikk de hver hjem til sitt.
56 Slik gjengjeldte Gud all den ondskap som Abimelek gjorde mot sin far dengang han slo sine sytti brødre ihjel.
57 Og all den ondskap som Sikems menn hadde gjort, lot Gud komme tilbake over deres hode, og Jotams, Jerubba'als sønns forbannelse rammet dem.
