## Kapittel 19

1 På denne tid da det ingen konge fantes i Israel, var det en mann av Levi stamme som oppholdt seg som fremmed langt inne på Efra'imfjellet. Han tok seg en medhustru fra Betlehem i Juda.
2 Men hans medhustru var utro mot ham og reiste fra ham og hjem til sin fars hus i Betlehem i Juda. Der ble hun en tid, en fire måneder.
3 Da tok hennes mann avsted og reiste etter henne for å tale kjærlig til henne og få henne til å komme tilbake, og han hadde med seg sin dreng og et par asener. Hun førte ham inn i sin fars hus, og da den unge kvinnes far så ham, gikk han ham glad i møte.
4 Og hans svigerfar - den unge kvinnes far - holdt på ham, så han ble hos ham i tre dager; og de åt og drakk og ble der natten over.
5 Den fjerde dag sto de tidlig opp om morgenen, og han gjorde seg ferdig til å reise. Da sa den unge kvinnes far til sin svigersønn: Få deg først litt mat til å styrke deg med! Så kan dere siden ta avsted.
6 De satte seg da begge to og åt og drakk sammen, og den unge kvinnes far sa til mannen: Vær nå så snild og bli her natten over og hygg deg her!
7 Og da mannen reiste seg og ville ta avsted, nødde svigerfaren ham, så han gav etter og ble der natten over.
8 Den femte dag sto han igjen tidlig opp om morgenen og ville reise sin vei. Da sa den unge kvinnes far: Kjære, få deg først noe å styrke deg med, og så får dere bie til det lider over middag. Så åt de begge sammen.
9 Siden gjorde da mannen seg ferdig til å reise med sin medhustru og sin dreng; men hans svigerfar - den unge kvinnes far - sa til ham: Nå lider det mot kveld; bli her natten over! Du ser dagen heller, bli her inatt og hygg deg her! Så kan dere tidlig imorgen gi dere på veien, så du kan komme hjem igjen.
10 Men mannen ville ikke bli natten over. Han gjorde seg ferdig og dro avsted og kom på sin vei til midt imot Jebus, det er Jerusalem. Han hadde med seg et par asener med kløv, og hans medhustru var med ham.
11 Da de var ved Jebus, var det alt sent på dagen og drengen sa til sin herre: Kom, la oss ta inn i jebusittenes by og bli der inatt!
12 Men hans herre sa til ham: Vi vil ikke ta inn i en by hvor det bare bor fremmede og ikke noen av Israels barn; vi vil dra videre til Gibea.
13 Så sa han til drengen: Kom, la oss se til å nå en av de andre byer og bli natten over i Gibea eller Rama!
14 Så dro de da videre fram, og da solen gikk ned, var de tett ved Gibea, som hører Benjamin til.
15 Der bøyde de av for å gå inn i Gibea og bli der natten over. Da han kom inn i byen, ble han på gaten, for det var ingen som ville ta dem inn i sitt hus for natten.
16 Da kom det ut på kvelden en gammel mann hjem fra sitt arbeid på marken. Mannen var fra Efra'im-fjellet og oppholdt seg som fremmed i Gibea; men folket der på stedet var benjaminitter.
17 Da han så opp, fikk han øye på den veifarende mann på byens gate. Da sa den gamle mann: Hvor skal du hen, og hvor kommer du fra?
18 Han svarte: Vi kommer fra Betlehem i Juda og skal langt inn i Efra'im-fjellene; der er jeg fra, og derfra dro jeg til Betlehem i Juda; jeg er nå på veien til Herrens hus*, men det er ingen som vil ta meg inn i sitt hus. / {* DMR 18, 31.}
19 Jeg har både halm og fôr til våre asener og likeledes brød og vin for meg og for din tjenerinne og for drengen som dine tjenere har med seg; vi mangler ingen ting.
20 Da sa den gamle mann: Fred være med deg! La bare meg sørge for alt det du trenger, men på gaten må du ikke bli natten over.
21 Så førte han ham inn i sitt hus og blandet fôr for asenene, og de vasket sine føtter og åt og drakk.
22 Mens de nå gjorde seg til gode, kom mennene i byen, ugudelige folk som de var, og omringet huset; de banket sterkt på døren og ropte til den gamle mann som eide huset: La den mann som har tatt inn i ditt hus, komme ut, så vi kan få vår vilje med ham!
23 Men mannen - han som eide huset - gikk ut til dem og sa: Ikke så, mine brødre! Gjør ikke så ond en gjerning! Siden denne mann nå er kommet i mitt hus, så bær dere ikke så skammelig at!
24 Se, her er min datter, som er jomfru, og hans medhustru; la meg føre dem ut, så kan dere krenke dem og gjøre med dem som dere finner for godt! Men mot denne mann må dere ikke bære dere så skammelig at!
25 Men mennene ville ikke høre på ham. Da tok mannen sin medhustru og førte henne ut på gaten til dem, og de lå hos henne og fór ille med henne hele natten til om morgenen og slapp henne ikke før det begynte å lysne.
26 Ved daggry kom kvinnen og falt om ved inngangen til den manns hus hos hvem hennes herre var, og der ble hun liggende til det ble lyst.
27 Da hennes herre sto opp om morgenen og lukket opp husets dør og gikk ut for å reise videre, da lå kvinnen, hans medhustru, ved inngangen til huset med hendene på dørtreskelen.
28 Han sa til henne: Stå opp og la oss ta avsted! Men det var ingen som svarte. Da løftet mannen henne opp på asenet og gav seg på veien til sitt hjem.
29 Og da han kom til sitt hus, grep han en kniv og tok sin medhustru og skar henne opp, lem for lem, i tolv stykker og sendte henne omkring i hele Israels land.
30 Og hver den som så det, sa: Slikt har ikke hendt og er ikke sett like fra den dag Israels barn dro opp fra Egyptens land, og til denne dag; tenk over det, hold råd og si deres mening!
