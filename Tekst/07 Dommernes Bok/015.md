## Kapittel 15

1 En tid etter, i hvetehøstens dager, ville Samson se til sin hustru og hadde med seg et kje, og han sa: La meg få komme inn i kammeret til min hustru! Men hennes far ville ikke gi ham lov til å gå inn
2 og sa: Jeg tenkte at du hadde lagt henne for hat, og så gav jeg henne til din brudesvenn. Er ikke hennes yngre søster vakrere enn hun? Ta henne isteden.
3 Da sa Samson til dem: Denne gang har jeg ingen skyld på meg mot filistrene om jeg gjør dem noe ondt.
4 Så gikk Samson avsted og fanget tre hundre rever, og han tok fakler, vendte hale mot hale og satte en fakkel mellom to og to av halene.
5 Så tente han ild i faklene og slapp revene inn på filistrenes akrer, og han brant opp både kornbånd og uskåret korn og oljehaver.
6 Da sa filistrene: Hvem har gjort dette? Folk svarte: Samson, svigersønn til timnitten, fordi han tok hans hustru og gav henne til hans brudesvenn. Så dro filistrene opp og brant inne både henne og hennes far.
7 Da sa Samson til dem: Gjør dere slikt, så vil jeg ikke hvile før jeg får hevnet meg på dere.
8 Og han slo dem både på ben og på lår*, så det ble et stort mannefall; så dro han ned og gav seg til i fjellkløften ved Etam. / {* sønder og sammen.}
9 Da dro filistrene opp og leiret seg i Juda, og de spredte seg utover i Leki.
10 Og Judas menn sa: Hvorfor har dere draget opp mot oss? De svarte: Vi har draget opp for å binde Samson og gjøre mot ham som han har gjort mot oss.
11 Da dro tre tusen mann av Juda ned til fjellkløften ved Etam, og de sa til Samson: Vet du ikke at filistrene hersker over oss? Hvorfor har du da gjort dette mot oss? Men han sa til dem: Som de har gjort mot meg, så har jeg gjort mot dem.
12 Da sa de til ham: Vi har draget ned for å binde deg og gi deg i filistrenes hånd. Og Samson sa til dem: Sverg meg til at ikke dere vil slå meg ihjel!
13 Da sa de til ham: Nei, vi vil bare binde deg og så gi deg i deres hånd; men drepe deg vil vi ikke. Så bandt de ham med to nye rep og førte ham opp av fjellkløften.
14 Da han kom til Leki, sprang filistrene imot ham med gledesrop; men Herrens Ånd kom over ham, og repene om hans armer ble som brant tråder, og båndene falt smuldrede av hans hender.
15 Så fant han et friskt kjeveben av et esel; han rakte hånden ut og tok det og slo ihjel tusen mann med det.
16 Da sa Samson: Med et esels kjeveben slo jeg én hop, ja to, med et esels kjeveben slo jeg tusen mann.
17 Og da han hadde sagt dette, kastet han kjevebenet fra seg; og siden kalte de dette sted Ramat-Leki*. / {* kjevebens-haugen.}
18 Men da han var brennende tørst, ropte han til Herren og sa: Du har gitt denne store frelse ved din tjeners hånd, og så skal jeg nå dø av tørst og falle i de uomskårnes hender!
19 Da lot Gud den hulning som er i Leki, åpne seg, og det rant vann ut av den, og han drakk; og hans livsånd vendte tilbake, og han kviknet til; derfor ble denne kilde kalt En-Hakkore*; den er i Leki den dag idag. / {* den ropendes kilde.}
20 Han var i tyve år dommer i Israel i filistrenes dager.
