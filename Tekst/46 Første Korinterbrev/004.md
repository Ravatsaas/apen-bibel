## Kapittel 4

1 Slik akte dere oss som Kristi tjenere og husholdere over Guds hemmeligheter!
2 For øvrig kreves det av husholdere at de må finnes tro.
3 Men for meg har det lite å si å dømmes av dere eller av en menneskelig domstol; ja, jeg dømmer meg ikke engang selv;
4 for vel vet jeg intet med meg selv, men dermed er jeg ikke rettferdiggjort; men den som dømmer meg, er Herren.
5 Døm derfor ikke noe før tiden, før Herren kommer, han som også skal føre fram for lyset det som har vært skjult i mørket, og åpenbare hjertenes råd; og da skal enhver få sin ros av Gud.
6 Dette, brødre, har jeg overført på meg selv og Apollos for deres skyld, for at dere ved oss må lære ikke å gå ut over det som skrevet er, for at ingen av dere skal bli opblåst, for den ene mot den andre.
7 For hvem gir vel deg fortrinn? Og hva har du, som du ikke har fått? Men om du nå har fått noe, hvorfor roser du deg da som om du ikke hadde fått det?
8 Dere er alt blitt mette; dere er alt blitt rike; uten oss er dere blitt herrer! Ja, gid dere var blitt herrer, så vi kunne herske sammen med dere!
9 For meg tykkes at Gud har vist oss apostler fram som de ringeste, som dødsdømte; for et skuespill er vi blitt for verden, både for engler og for mennesker.
10 Vi er dårer for Kristi skyld, men dere er kloke i Kristus; vi er skrøpelige, men dere er sterke; dere er hedret, men vi er æreløse.
11 Like til denne stund er vi både hungrige og tørste og nakne og mishandlet og hjemløse og mødige,
12 idet vi arbeider med våre egne hender; vi blir utskjelt - og vi velsigner; vi blir forfulgt - og vi tåler det;
13 Vi blir spottet - og vi formaner; vi er blitt som utskudd i verden, en vemmelse for alle, inntil nå.
14 Jeg skriver ikke dette for å vanære dere, men for å påminne dere som mine elskede barn.
15 For om dere og har ti tusen læremestere i Kristus, så har dere dog ikke mange fedre; for jeg har avlet dere i Kristus Jesus ved evangeliet.
16 Jeg formaner dere derfor: Bli mine etterfølgere!
17 Derfor har jeg sendt Timoteus til dere, han som er mitt elskede og trofaste barn i Herren, for at han skal minne dere om mine veier i Kristus, slik som jeg lærer overalt i hver menighet.
18 Men somme er blitt opblåst, i den tanke at jeg ikke skulle komme til dere;
19 men jeg kommer snart til dere, om Herren vil, og får da lære å kjenne ikke ordene, men kraften hos dem som er opblåst;
20 for Guds rike består ikke i ord, men i kraft.
21 Hva vil dere? skal jeg komme til dere med ris, eller med kjærlighet og saktmodighets ånd?
