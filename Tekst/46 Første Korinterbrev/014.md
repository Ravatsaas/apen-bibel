## Kapittel 14

1 Jag etter kjærligheten! Streb etter de åndelige gaver, men mest etter å tale profetisk!
2 For den som taler med tunge, taler ikke for mennesker, men for Gud; for ingen skjønner det, men han taler hemmeligheter i Ånden;
3 den derimot som taler profetisk, taler for mennesker til oppbyggelse og formaning og trøst.
4 Den som taler med tunge, oppbygger seg selv; men den som taler profetisk, oppbygger menigheten.
5 Allikevel ønsker jeg at dere alle talte med tunger, men heller at dere talte profetisk; den som taler profetisk, er større enn den som taler med tunger, medmindre han tyder det, så at menigheten kan få oppbyggelse av det.
6 Og nå, brødre, om jeg kommer til dere og taler med tunger, hva vil det da gagne dere, medmindre jeg taler til dere enten med åpenbaring eller med kunnskap, enten med profetiske ord eller med lære?
7 Dersom de livløse ting som gir lyd, enten det er en fløyte eller en harpe, ikke gir forskjellige toner, hvordan kan en da skjønne det som spilles på fløyten eller på harpen?
8 Og om en basun gir en utydelig lyd, hvem vil da gjøre seg rede til strid?
9 Slik også med dere: Dersom dere ikke med deres tunge fremfører tydelig tale, hvordan kan en da skjønne det som blir sagt? dere vil jo da tale bort i været.
10 Så mange slags språk er det nå visst i verden, og det er intet av dem som ikke har sin betydning;
11 dersom jeg altså ikke kjenner språkets betydning, blir jeg en utlending for den som taler, og den som taler, blir en utlending for meg.
12 Slik også med dere: Når dere streber etter de åndelige gaver, så søk å få dem i rikelig mål til menighetens oppbyggelse.
13 Derfor, den som taler med tunge, han be om at han må kunne tyde det!
14 For dersom jeg ber med tunge, da ber min ånd, men min forstand er uten frukt.
15 Hvordan er det altså? Jeg vil be med ånden, men jeg vil også be med forstanden; jeg vil lovsynge med ånden, men jeg vil også lovsynge med forstanden.
16 For dersom du lover Gud med din ånd, hvordan skal da noen blant de ukyndige kunne si amen til din takkebønn? han vet jo ikke hva du sier;
17 for du holder vel en smukk takkebønn, men den andre får ingen oppbyggelse av det.
18 Jeg takker Gud: jeg taler mere med tunge enn dere alle;
19 men i en menighets-samling vil jeg heller tale fem ord med min forstand, for derved å lære andre, enn ti tusen ord med tunge.
20 Brødre! vær ikke barn i forstand, men vær barn i ondskap; i forstand derimot skal dere være fullvoksne!
21 Det er skrevet i loven: Ved folk med fremmed tungemål og ved fremmedes lepper vil jeg tale til dette folk, og enda skal de ikke høre på meg, sier Herren.
22 Så er da tungene til et tegn, ikke for de troende, men for de vantro; den profetiske tale derimot er ikke for de vantro, men for de troende.
23 Om da hele menigheten kommer sammen, og alle taler med tunger, og det så kommer ukyndige eller vantro inn, vil de da ikke si at dere er fra dere selv?
24 Men om alle taler profetisk, og det så kommer inn en vantro eller en ukyndig, så refses han av alle og dømmes av alle,
25 hans hjertes skjulte tanker åpenbares, og så vil han falle på sitt ansikt og tilbe Gud, og vidne at Gud sannelig er iblant dere.
26 Hvordan er det altså, brødre? Når dere kommer sammen, så har hver av dere en salme eller en lære eller en åpenbaring eller en tunge eller en tydning: la alt skje til oppbyggelse!
27 Taler noen med tunge, da la det være to eller i det høyeste tre hver gang, og den ene etter den annen, og la én tyde det!
28 Men er det ingen til stede som kan tyde, da skal han tie i menighets-samlingen, men tale for seg selv og for Gud.
29 Men av profeter tale to eller tre, og de andre prøve det!
30 og får en annen en åpenbaring mens han sitter der, da skal den første tie.
31 For dere kan alle tale profetisk, én ad gangen, så alle kan lære og alle formanes;
32 og profeters ånder er profeter lydige;
33 for Gud er ikke uordens Gud, men freds Gud.
34 Slik som i alle de helliges menigheter, skal deres kvinner tie i menighets-samlingene; for det tillates dem ikke å tale, men de skal underordne seg, som også loven sier.
35 Men vil de få rede på noe, da skal de spørre sine egne menn hjemme; for det sømmer seg ikke for en kvinne å tale i menighets-samling.
36 Eller var det fra dere Guds ord gikk ut? eller er dere de eneste det er nådd til?
37 Tror noen at han er en profet eller en åndelig, da skal han skjønne at det jeg skriver til dere, er Herrens bud.
38 Men om noen ikke skjønner det, så får han la det være.
39 Derfor, brødre, streb etter å tale profetisk, og hindre ikke noen i å tale med tunger;
40 men la alt skje sømmelig og med orden!
