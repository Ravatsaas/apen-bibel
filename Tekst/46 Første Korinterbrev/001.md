## Kapittel 1

1 Paulus, ved Guds vilje kalt til Kristi Jesu apostel, og broderen Sostenes
2 - til den Guds menighet som er i Korint, helligede i Kristus Jesus, kalte, hellige, tillikemed alle dem som på ethvert sted påkaller vår Herre Jesu Kristi navn, deres og vår:
3 Nåde være med dere og fred fra Gud vår Fader og den Herre Jesus Kristus!
4 Jeg takker alltid min Gud for dere, for den Guds nåde som er dere gitt i Kristus Jesus,
5 at dere i ham er gjort rike på alt, på all lære og all kunnskap,
6 slik som Kristi vidnesbyrd er blitt rotfestet i dere,
7 så at det ikke fattes dere på noen nådegave mens dere venter på vår Herre Jesu Kristi åpenbarelse,
8 han som også skal styrke dere inntil enden, så dere må være ulastelige på vår Herre Jesu Kristi dag.
9 Gud er trofast, han ved hvem dere ble kalt til samfunn med hans Sønn, Jesus Kristus, vår Herre.
10 Men jeg formaner dere, brødre, ved vår Herre Jesu Kristi navn at dere alle må føre den samme tale, og at det ikke må være splid iblandt dere, men at dere må være fast forenet i samme sinn og i samme mening.
11 For det er av Kloes folk blitt meg fortalt om dere, mine brødre, at det er tretter iblandt dere.
12 Jeg mener dette at enhver av dere sier: Jeg holder meg til Paulus; jeg til Apollos; jeg til Kefas; jeg til Kristus.
13 Er Kristus blitt delt? var det Paulus som ble korsfestet for dere, eller var det til Paulus' navn dere ble døpt?
14 Jeg takker Gud at jeg ikke har døpt noen av dere uten Krispus og Gajus,
15 for at ikke noen skal si at dere ble døpt til mitt navn.
16 Dog har jeg også døpt Stefanas' hus; ellers vet jeg ikke av at jeg har døpt noen annen.
17 For Kristus har ikke utsendt meg for å døpe, men for å forkynne evangeliet, ikke med vise ord, for at Kristi kors ikke skulle tape sin kraft.
18 For ordet om korset er vel en dårskap for dem som går fortapt, men for oss som blir frelst, er det en Guds kraft;
19 for det er skrevet: Jeg vil ødelegge de vises visdom, og de forstandiges forstand vil jeg gjøre til intet.
20 Hvor er en vismann, hvor er en skriftlærd, hvor er en gransker i denne verden? har ikke Gud gjort verdens visdom til dårskap?
21 For eftersom verden ikke ved sin visdom kjente Gud i Guds visdom, var det Guds vilje ved forkynnelsens dårskap å frelse dem som tror,
22 eftersom både jøder krever tegn og grekere søker visdom,
23 men vi forkynner Kristus korsfestet, for jøder et anstøt og for hedninger en dårskap,
24 men for dem som er kalt, både jøder og grekere, forkynner vi Kristus, Guds kraft og Guds visdom.
25 For Guds dårskap er visere enn menneskene, og Guds svakhet er sterkere enn menneskene.
26 For legg merke til deres kall, brødre, at ikke mange vise etter kjødet ble kalt, ikke mange mektige, ikke mange høybårne;
27 men det som er dårlig i verden, det utvalgte Gud seg for å gjøre de vise til skamme, og det som er svakt i verden, det utvalgte Gud seg for å gjøre det sterke til skamme,
28 og det som er lavt i verden, og det som er ringeaktet, det utvalgte Gud seg, det som ingenting er, for å gjøre til intet det som er noe,
29 for at intet kjød skal rose seg for Gud.
30 Men av ham er dere i Kristus Jesus, som er blitt oss visdom fra Gud og rettferdighet og helliggjørelse og forløsning,
31 for at, som skrevet er: Den som roser seg, han rose seg i Herren!
