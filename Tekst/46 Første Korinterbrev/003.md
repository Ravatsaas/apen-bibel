## Kapittel 3

1 Og jeg, brødre, kunne ikke tale til dere som til åndelige, men bare som til kjødelige, som til småbarn i Kristus.
2 Jeg gav dere melk å drikke og ikke fast føde; for dere tålte den enda ikke. Ja, dere tåler den ikke enda,
3 Dere er jo enda kjødelige. For når det er avind og trette iblant dere, er dere da ikke kjødelige og vandrer på menneskelig vis?
4 For når en sier: Jeg holder meg til Paulus, og en annen: Jeg til Apollos, er dere da ikke mennesker?
5 Hva er da Apollos? eller hva er Paulus? Tjenere ved hvem dere kom til troen, og det etter som Herren gav enhver.
6 Jeg plantet, Apollos vannet, men Gud gav vekst;
7 derfor er hverken den noe som planter, eller den som vanner, men Gud som gir vekst.
8 Men den som planter, og den som vanner, er ett; dog skal enhver av dem få sin egen lønn etter sitt eget arbeid.
9 For vi er Guds medarbeidere; dere er Guds akerland, Guds bygning.
10 Etter den Guds nåde som er meg gitt, har jeg lagt grunnvoll som en vis byggmester, og en annen bygger videre; men enhver se til hvordan han bygger videre!
11 For ingen kan legge en annen grunnvoll enn den som er lagt, det er Jesus Kristus.
12 Men om noen på denne grunnvoll bygger med gull, sølv, kostelige steiner, tre, høy, strå,
13 da skal enhvers verk bli åpenbart; for dagen skal vise det, for den åpenbares med ild, og hvordan enhvers verk er, det skal ilden prøve.
14 Om det verk som en har bygget, står seg, da skal han få lønn;
15 om ens verk brenner opp, da skal han tape lønnen, men selv skal han bli frelst, dog slik som gjennom ild.
16 Vet dere ikke at dere er Guds tempel, og at Guds Ånd bor i dere?
17 Om noen ødelegger Guds tempel, ham skal Gud ødelegge; for Guds tempel er hellig, og det er dere.
18 Ingen dåre seg selv! Om noen iblant dere tykkes seg å være vis i denne verden, han bli en dåre, for at han kan bli vis;
19 for denne verdens visdom er dårskap for Gud. For det er skrevet: Han fanger de vise i deres kløkt,
20 og igjen: Herren kjenner de vises tanker, at de er tomme.
21 Derfor rose ingen seg av mennesker! for alt hører dere til,
22 enten det er Paulus eller Apollos eller Kefas, enten det er verden eller liv eller død, enten det er det som nå er, eller det som komme skal - alt hører dere til,
23 men dere hører Kristus til, og Kristus hører Gud til.
