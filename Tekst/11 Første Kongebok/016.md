## Kapittel 16

1 Og Herrens ord kom til Jehu, Hananis sønn, om Baesa, og det lød slik:
2 Fordi jeg har opphøyet deg av støvet og satt deg til fyrste over mitt folk Israel, men du har vandret på Jeroboams vei og fått mitt folk Israel til å synde, så de vekker min harme ved sine synder,
3 så vil jeg nå feie etter Baesa og hans hus og gjøre med ditt hus som med Jeroboams, Nebats sønns hus.
4 Den av Baesas slekt som dør i byen, skal hundene fortære, og den av hans slekt som dør på marken, skal himmelens fugler fortære.
5 Hva som ellers er å fortelle om Baesa, om det han gjorde, og om hans store gjerninger, det er oppskrevet i Israels kongers krønike.
6 Og Baesa la seg til hvile hos sine fedre og ble begravet i Tirsa, og hans sønn Ela ble konge i hans sted.
7 Men Herrens ord var ved profeten Jehu, Hananis sønn, kommet til Baesa og hans hus, ikke alene for alt det onde han hadde gjort for Herrens øyne, idet han vakte hans harme ved sine henders verk, så han var lik Jeroboams slekt, men også fordi han hadde slått denne slekt ihjel.
8 I Judas konge Asas seks og tyvende år ble Ela, Baesas sønn, konge over Israel i Tirsa, og han var konge i to år.
9 Hans tjener Simri, som var høvedsmann for den ene halvdel av stridsvognene, fikk i stand en sammensvergelse mot ham. Og da han engang var i Tirsa og drakk seg drukken hos Arsa, slottshøvdingen i Tirsa,
10 kom Simri og slo ham ihjel - det var i Judas konge Asas syv og tyvende år - og så ble han selv konge i hans sted.
11 Og da han var blitt konge og satt på sin trone, slo han hele Baesas hus ihjel; han lot ikke en eneste mann av hans slekt bli i live, hverken hans nærmeste frender eller hans venner.
12 Slik utryddet Simri hele Baesas hus etter det ord som Herren hadde talt til Baesa ved profeten Jehu,
13 for alle de synders skyld som Baesa og hans sønn Ela hadde gjort, og som de hadde fått Israel til å gjøre, så de vakte Herrens, Israels Guds harme ved sine tomme guder.
14 Hva som ellers er å fortelle om Ela og om alt det han gjorde, er oppskrevet i Israels kongers krønike.
15 I Judas konge Asas syv og tyvende år ble Simri konge og regjerte i syv dager i Tirsa, mens folket lå i leir omkring Gibbeton, som tilhørte filistrene.
16 Da folket som lå i leir, fikk høre at Simri hadde fått i stand en sammensvergelse og slått kongen ihjel, gjorde hele Israel samme dag i leiren hærføreren Omri til konge over Israel.
17 Så dro Omri med hele Israel opp fra Gibbeton, og de kringsatte Tirsa.
18 Men da Simri så at byen var inntatt, gikk han inn i borgen i kongens hus og brant kongens hus av over sitt hode og døde,
19 for de synders skyld som han hadde gjort, idet han gjorde hva ondt var i Herrens øyne, og vandret på Jeroboams vei og i den synd som Jeroboam hadde gjort, så han fikk Israel til å synde.
20 Hva som ellers er å fortelle om Simri og om den sammensvergelse han fikk i stand, det er oppskrevet i Israels kongers krønike.
21 Da delte folket - Israel - seg i to deler; den ene halvdel av folket holdt med Tibni, Ginats sønn, og gjorde ham til konge, men den andre halvdel holdt med Omri.
22 Men de som holdt med Omri, fikk overhånd over dem som holdt med Tibni, Ginats sønn; og Tibni døde, og Omri ble konge.
23 I Asas, Judas konges en og trettiende år ble Omri konge over Israel, og han var konge i tolv år. I Tirsa regjerte han i seks år.
24 Han kjøpte Samaria-fjellet av Semer for to talenter sølv; og han bygget en by på fjellet og kalte den Samaria etter Semer, som hadde eid fjellet.
25 Men Omri gjorde hva ondt var i Herrens øyne; han bar seg endog verre at enn noen av dem som hadde vært før ham.
26 Han vandret på alle Jeroboams, Nebats sønns veier og i hans synder, dem som han hadde fått Israel til å gjøre, så de vakte Herrens, Israels Guds harme ved sine tomme guder.
27 Hva som ellers er å fortelle om Omri, om det han gjorde, og om de store gjerninger han utførte, det er oppskrevet i Israels kongers krønike.
28 Og Omri la seg til hvile hos sine fedre og ble begravet i Samaria, og hans sønn Akab ble konge i hans sted.
29 Akab, Omris sønn, ble konge over Israel i Asas, Judas konges åtte og trettiende år; og Akab, Omris sønn, regjerte over Israel i Samaria i to og tyve år.
30 Akab, Omris sønn, gjorde hva ondt var i Herrens øyne, mere enn noen av dem som hadde vært før ham.
31 Og som om det var for lite at han vandret i Jeroboams, Nebats sønns synder, tok han Jesabel, datter av sidoniernes konge Etba'al, til hustru og gav seg til å dyrke Ba'al og tilbe ham.
32 Han oppreiste et alter for Ba'al i det Ba'als-tempel han hadde bygget i Samaria.
33 Akab gjorde også et Astartebilde, og han gjorde enda mere til å vekke Herrens, Israels Guds harme; han bar seg verre at enn noen av de konger i Israel som hadde vært før ham.
34 I hans dager bygget Hiel fra Betel Jeriko opp igjen; da han la dets grunnvoll, kostet det ham hans førstefødte sønn Abiram, og da han satte opp dets porter, kostet det ham hans yngste sønn Segub - etter det ord som Herren hadde talt ved Josva, Nuns sønn.
