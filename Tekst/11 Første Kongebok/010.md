## Kapittel 10

1 Da dronningen av Saba hørte Salomos ry, som skyldtes Herrens navn, kom hun for å sette ham på prøve med gåter.
2 Hun kom til Jerusalem med et stort følge, med kameler som bar krydderier og en stor mengde gull og dyre steiner; og da hun var kommet til Salomo, talte hun til ham om alt som lå henne på hjerte.
3 Men Salomo tydet alle hennes gåter; det var ikke et ord av det hun sa, som var dulgt for kongen, så han ikke kunne tyde det.
4 Da dronningen av Saba så all Salomos visdom og så det hus han hadde bygget,
5 og rettene på hans bord, og hvordan hans tjenere satt ved bordet, og bordsvennene sto omkring, og hvordan de var kledd, og hans munnskjenker, og den trapp han gikk opp på til Herrens hus, var hun rent ute av seg selv av forundring.
6 Og hun sa til kongen: Så var det da sant det jeg hørte hjemme i mitt land om deg og din visdom.
7 Jeg trodde ikke det de fortalte, før jeg kom og fikk se det med egne øyne; men nå ser jeg at de ikke har fortalt meg halvdelen; du overgår i visdom og lykke det rykte jeg har hørt.
8 Lykkelige er dine menn, lykkelige disse dine tjenere som alltid står for ditt åsyn og hører din visdom.
9 Lovet være Herren din Gud, som hadde velbehag i deg, så han satte deg på Israels trone! Fordi Herren elsker Israel til evig tid, satte han deg til konge for å håndheve rett og rettferdighet.
10 Så gav hun kongen hundre og tyve talenter gull og krydderier i stor mengde og dyre steiner; aldri er det mere kommet en slik mengde krydderier til landet som det dronningen av Saba gav kong Salomo.
11 Men også Hirams skip som hentet gull fra Ofir, hadde ført sandeltre i stor mengde og dyre steiner med derfra.
12 Av sandeltreet lot kongen gjøre rekkverk til Herrens hus og til kongens hus og citarer og harper for sangerne; aldri er det siden kommet eller blitt sett så meget sandeltre i landet.
13 Og kong Salomo gav dronningen av Saba alt det hun hadde lyst til og ba om, foruten de gaver som det sømmet seg for så mektig en konge som Salomo å gi henne. Så tok hun avsted og dro hjem til sitt land med sine tjenere.
14 Vekten av det gull som i ett år kom inn til Salomo, var seks hundre og seks og seksti talenter,
15 foruten det som kom inn fra kjøpmennene og ved kremmernes handel og fra alle kongene i Arabia og fra stattholderne i landet.
16 Og kong Salomo lot gjøre to hundre store skjold av uthamret gull - det gikk seks hundre sekel gull med til hvert skjold -
17 og tre hundre små skjold av uthamret gull - til hvert av disse skjold gikk det med tre miner gull - og kongen satte dem i Libanon-skoghuset.
18 Kongen lot også gjøre en stor elfenbenstrone og kledde den med rent gull.
19 Tronen hadde seks trinn og en rund topp baktil; på begge sider av setet var det armer, og tett ved armene sto det to løver;
20 og på begge sider av de seks trinn sto det tolv løver. Noe slikt har aldri vært gjort i noe annet kongerike.
21 Alle kong Salomos drikkekar var av gull, og alle karene i Libanon-skoghuset var av fint gull; der var intet av sølv, det ble ikke regnet for noe i Salomos dager.
22 For kongen hadde Tarsis-skip på havet sammen med Hirams skip; en gang hvert tredje år kom Tarsis-skipene hjem og hadde med gull og sølv, elfenben og aper og påfugler.
23 Kong Salomo ble større enn alle jordens konger i rikdom og visdom.
24 Fra alle jordens kanter kom folk for å se kong Salomo og høre hans visdom, som Gud hadde lagt i hans hjerte,
25 og hver av dem hadde gaver med: sølvkar og gullkar og klær og våpen og krydderier, hester og mulesler; så gjorde de år om annet.
26 Salomo la seg til mange stridsvogner og hestfolk; han hadde fjorten hundre stridsvogner og tolv tusen hestfolk; dem la han dels i vognbyene, dels hos seg selv i Jerusalem.
27 Kongen gjorde sølvet i Jerusalem like så almindelig som stein, og sedertre like så almindelig som morbærtrærne i lavlandet.
28 Sine hester lot Salomo innføre fra Egypt; en del kjøpmenn som kongen sendte avsted, hentet fra tid til annen en flokk for en fastsatt pris.
29 Hver vogn som hentedes opp fra Egypt og innførtes, kostet seks hundre sekel sølv og hver hest hundre og femti. Og på samme måte hentet de også vogner og hester derfra til alle hetittenes konger og til kongene i Syria.
