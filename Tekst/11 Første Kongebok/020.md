## Kapittel 20

1 Kongen i Syria Benhadad samlet hele sin hær, og to og tretti konger fulgte ham med hester og vogner; og han dro opp og kringsatte Samaria og stred mot det.
2 Og han sendte bud inn i byen til Akab, Israels konge,
3 og lot si til ham: Så sier Benhadad: Ditt sølv og ditt gull hører meg til, og de vakreste av dine hustruer og barn hører og meg til.
4 Israels konge svarte og sa: Det er som du sier, min herre konge! Jeg og alt hva mitt er, hører deg til.
5 Men sendebudene kom igjen og sa: Så sier Benhadad: Jeg sendte bud til deg og lot si: Ditt sølv og ditt gull og dine hustruer og dine barn skal du gi meg.
6 Men imorgen ved denne tid sender jeg mine tjenere til deg, og de skal ransake ditt hus og dine tjeneres huser, og alt som er dine øynes lyst, skal de ta og føre bort med seg.
7 Da kalte Israels konge alle landets eldste til seg og sa: Nå ser dere vel grant at han bare vil oss ondt! Han sendte bud til meg og krevde mine hustruer og mine barn, mitt sølv og mitt gull, og jeg nektet ham det ikke.
8 Da sa alle de eldste og alt folket til ham: Du må ikke høre på ham og ikke gi etter.
9 Så sa han til Benhadads sendebud: Si til min herre kongen: Alt det du første gang sendte bud til din tjener om, vil jeg gjøre; men dette kan jeg ikke gjøre. Med dette svar vendte sendebudene tilbake til ham.
10 Da sendte Benhadad igjen bud til ham og lot si: Gudene la det gå meg ille både nå og siden om Samarias støv skal kunne fylle nevene på alt det folk som er i mitt følge.
11 Da svarte Israels konge og sa: Si til ham: Ikke skulle den som binder sverdet om seg, rose seg lik den som løser det av seg!
12 Da Benhadad hørte dette svar, mens han selv og kongene satt og drakk i løvhyttene, sa han til sine menn: Still dere opp! Og de stilte seg opp imot byen.
13 Da trådte en profet fram til Akab, Israels konge, og sa: Så sier Herren: Ser du hele denne store mengde? Jeg gir den idag i din hånd, og du skal kjenne at jeg er Herren.
14 Akab spurte: Ved hvem? Han svarte: Så sier Herren: Ved landshøvdingenes menn. Så spurte han: Hvem skal begynne striden? Han svarte: Du selv.
15 Så mønstret han landshøvdingenes menn, og de var to hundre og to og tretti; og etter dem mønstret han alt folket - alle Israels barn - syv tusen mann.
16 De dro ut om middagen, mens Benhadad satt og drakk seg drukken i løvhyttene med de to og tretti konger som var kommet ham til hjelp.
17 Landshøvdingenes menn dro først ut; Benhadad sendte folk ut for å speide, og de meldte ham at det hadde draget krigsfolk ut fra Samaria.
18 Da sa han: Enten de har draget ut i fredelig øyemed, eller de har draget ut til strid, så grip dem levende!
19 Så dro de da ut fra byen, landshøvdingenes menn og hæren som fulgte dem,
20 og de hugg ned hver sin mann; syrerne flyktet, og Israel forfulgte dem; og Benhadad, kongen i Syria, slapp unna på en hest sammen med noen ryttere.
21 Så dro Israels konge ut og slo hestene og stridsvognene og voldte et stort mannefall blant syrerne.
22 Da trådte profeten fram til Israels konge og sa til ham: Gå nå i gang med å ruste deg og tenk vel over hva du skal gjøre! For til neste år vil kongen i Syria igjen dra opp imot deg.
23 Men syrerkongens tjenere sa til ham: Deres guder er fjellguder, derfor vant de over oss; men strider vi med dem på sletten, da vinner vi sikkert over dem.
24 Gjør nå slik: Avsett kongene, hver fra sin plass, og sett stattholdere i deres sted!
25 Og få deg så selv en hær som er like så stor som den du mistet, og like så mange hester og vogner, og la oss så stride med dem på sletten! Da vinner vi sikkert over dem. Og han lyttet til deres råd og gjorde så.
26 Året etter mønstret Benhadad syrerne og dro fram til Afek for å stride mot Israel.
27 Og Israels barn ble mønstret og forsynt med levnetsmidler og dro ut imot dem; og Israels barn leiret seg midt imot dem som to små geiteflokker, men syrerne oppfylte landet.
28 Da trådte den Guds mann fram og sa til Israels konge: Så sier Herren, sa han: Fordi syrerne har sagt: Herren er en fjellgud og ikke en dalgud, så vil jeg gi hele denne store mengde i din hånd, og dere skal kjenne at jeg er Herren.
29 Så lå de nå i leir midt imot hverandre i syv dager. På den syvende dag kom det til strid, og Israels barn hugg på én dag ned hundre tusen mann fotfolk av syrerne.
30 Og de som ble tilbake, flyktet til Afek og inn i byen; men muren falt ned over de syv og tyve tusen mann som var blitt tilbake. Benhadad flyktet også og kom inn i byen og sprang fra kammer til kammer.
31 Da sa hans tjenere til ham: Vi har hørt at kongene av Israels hus er milde konger; la oss legge sekk om våre lender og rep om våre hoder og gå ut til Israels konge! Kanskje han lar deg få leve!
32 Så bandt de sekk om sine lender og rep om sine hoder, og da de kom til Israels konge, sa de: Din tjener Benhadad sier: La meg få leve! Han svarte: Er han enda i live? Han er min bror.
33 Mennene tok dette for et godt varsel, og de søkte straks å få et ord fra ham som kunne vise om han mente det så, og de sa: Ja, Benhadad er din bror. Da sa han: Gå og hent ham! Så kom Benhadad ut til ham, og han lot ham stige opp i sin vogn.
34 Og Benhadad sa til ham: De byer som min far tok fra din far, vil jeg gi tilbake, og du kan gjøre deg gater i Damaskus, slik som min far gjorde i Samaria. Og jeg [sa Akab] vil på det vilkår gi deg fri. Så inngikk han et forbund med ham og gav ham fri.
35 Men en av profetenes disipler sa på Herrens bud til en annen: Slå meg! Men mannen ville ikke slå ham.
36 Da sa han til ham: Fordi du ikke lød Herrens røst, så skal en løve drepe deg, når du går bort fra meg. Og da han gikk fra ham, kom en løve imot ham og drepte ham.
37 Så møtte han en annen mann og sa: Slå meg! Og mannen slo ham så han ble såret.
38 Deretter gikk profeten og stilte seg på veien for å møte kongen; men han gjorde seg ukjennelig ved å legge et bind over sine øyne.
39 Da nå kongen kom forbi, ropte han til kongen: Din tjener hadde draget ut og var med i striden; men i det samme kom det en mann fram som førte en annen mann til meg og sa: Ta vare på denne mann! Blir han borte, skal ditt liv trede i stedet for hans liv, eller også skal du betale meg en talent sølv.
40 Men din tjener hadde noe å gjøre her og der, og så ble mannen borte. Da sa Israels konge til ham: Du har din dom; du har selv felt den.
41 Da skyndte han seg og tok bindet fra øynene, og Israels konge kjente ham og så at han var en av profetene.
42 Profeten sa til ham: Så sier Herren: Fordi du lot den mann som jeg hadde lyst i bann, slippe deg av hendene, så skal ditt liv trede i stedet for hans liv og ditt folk i stedet for hans folk.
43 Så dro Israels konge hjem mismodig og harm og kom til Samaria.
