## Kapittel 7

1 På sitt eget hus bygget Salomo i tretten år før han ble ferdig med hele huset.
2 Han bygget Libanon-skoghuset, hundre alen langt og femti alen bredt og tretti alen høyt, på fire rader sederstolper og med sederbjelker ovenpå stolpene.
3 Det var tekket med sedertre ovenover de sidekammer som hvilte på stolpene, og som var fem og førti i tallet, femten i hver rad.
4 Der var tre rader bjelkelag og vindu mot vindu i tre høyder.
5 Alle dørene og dørstolpene var firkantede, av bjelker, og vendte like mot vindusrekken, i alle tre høyder.
6 Så gjorde han søylehallen, femti alen lang og tretti alen bred; og foran den var det en forhall med søyler, og foran den igjen var det en trappeopgang.
7 Så gjorde han tronhallen hvor han satt og dømte, domshallen; den var kledd med sedertre fra den ene ende av gulvet til den andre.
8 Hans eget hus, det som han bodde i, og som lå i den andre gård innenfor forhallen, var bygget på samme vis. Også for Faraos datter, som han hadde tatt til ekte, bygget Salomo et hus som var likt denne forhall.
9 Alt dette var av kostbare steiner, tilhugget etter mål og skåret med sag innentil og utentil, like fra grunnen og opp til murkanten og utenfra til den store gård.
10 Grunnvollen var lagt med kostbare og store steiner, steiner på ti alen og steiner på åtte alen.
11 Og ovenpå der var det kostbare steiner, hugget etter mål, og sedertre.
12 Rundt omkring den store gård var det tre lag huggen stein og ett lag sederbjelker, slik som det var med den indre forgård til Herrens hus og med husets forhall.
13 Kong Salomo sendte bud etter Hiram fra Tyrus.
14 Han var sønn av en enke av Naftali stamme, og hans far var en mann fra Tyrus, en kobbersmed. Han var fylt med visdom og forstand og kunnskap, så han kunne gjøre alle slags arbeid i kobber. Han kom da til kong Salomo og gjorde alt det arbeid han ville ha gjort.
15 Han gjorde de to kobbersøyler; den ene søyle var atten alen høy, og en tråd på tolv alen nådde omkring den andre søyle*. / {* den var tolv alen i omfang.}
16 Og han gjorde to søylehoder støpt av kobber til å sette på toppen av søylene; hvert søylehode var fem alen høyt.
17 På søylehodene som var på toppen av søylene, var det nettverk, flettet arbeid, snorer laget som kjeder - syv på hvert søylehode.
18 Og han gjorde to rader med granatepler rundt omkring ved det ene av de nettverk som skulle dekke søylehodene på toppen av søylene, og slik gjorde han også med det andre søylehode.
19 Og søylehodene på toppen av søylene var gjort som liljer, slik som i forhallen, og målte fire alen.
20 På begge søylene var det søylehoder, også ovenover tett ved den utbukning som var på den andre side av nettverket, og granateplene var to hundre i tallet og hang i rader rundt omkring på det andre søylehode.
21 Så reiste han søylene ved templets forhall; den søyle han satte på høyre side, kalte han Jakin*, og den som han satte på venstre side, kalte han Boas**, / {* d.e. han (Gud) skal gjøre fast.} / {** d.e. i ham er det (templet) sterkt.}
22 På toppen av søylene var det liljeformet arbeid. Så var arbeidet med søylene ferdig.
23 Så gjorde han det støpte hav; det var ti alen fra den ene rand til den andre og var aldeles rundt; det nådde fem alen i høyden, og en snor på tretti alen nådde rundt om det.
24 Nedenfor dets rand var det kolokvinter rundt omkring; de gikk rundt omkring havet, ti på hver alen; det var to rader med kolokvinter, og de var støpt i ett med havet.
25 Havet sto på tolv okser; tre vendte mot nord, tre vendte mot vest, tre vendte mot syd, og tre vendte mot øst; havet hvilte på dem, og deres bakkropper vendte alle inn.
26 Kummens tykkelse var en håndsbredd, og dens rand var som randen på et beger, lik en liljeblomst; den rommet to tusen bat.
27 Så gjorde han de ti fotstykker av kobber; hvert fotstykke var fire alen langt, fire alen bredt og tre alen høyt.
28 Og fotstykkene var gjort slik: Det var fyllinger på dem - fyllinger mellom kantlistene;
29 og på fyllingene mellom kantlistene var det løver, okser og kjeruber, og ovenover kantlistene var det et underlag*, og nedenunder løvene og oksene var det nedhengende løvverk. / {* nemlig til å sette karene i.}
30 Hvert fotstykke hadde fire hjul av kobber og aksler av kobber, og dets fire føtter hadde bærearmer; de var støpt på nedenunder karet; på hvert av dem var det løvverk på den andre side.
31 Og åpningen på det* innenfor kransen og ovenfor var en alen høy, og dens** åpning var rund, gjort som et underlag, halvannen alen***, og også på dens åpning var det billedverk, men sidefyllingene var firkantede, ikke runde. / {* karet.} / {** kransens.} / {*** nemlig i gjennomsnitt.}
32 De fire hjul satt under fyllingene, og hjultappene satt på fotstykket, og hvert hjul var halvannen alen høyt.
33 Hjulene var gjort som vognhjul; tappene og ringene og ekene og navene på dem - det var alt sammen støpt.
34 Det var fire bærearmer på de fire hjørner av hvert fotstykke; bærearmene var i ett med fotstykket.
35 Øverst på fotstykket var det en halv alens forhøyning, aldeles rund, og oventil på fotstykket satt håndtakene og fyllingene, som var i ett med det.
36 Og på flatene av håndtakene og på fyllingene skar han ut kjeruber, løver og palmer, etter som det var rom til på hver av dem, og løvverk rundt omkring.
37 Slik gjorde han de ti fotstykker; de var alle støpt på samme vis og hadde samme mål og samme form.
38 Så gjorde han ti kobberkar; hvert kar rommet førti bat og var fire alen i tverrmål; det var ett kar på hvert av de ti fotstykker.
39 Og han satte fem av fotstykkene på høyre side av huset og fem på venstre side, og havet satte han på høyre side av huset, mot sydøst.
40 Hiram gjorde askebøttene og ildskuffene og skålene til å sprenge blod med. Så var Hiram ferdig med alt det arbeid han gjorde for kong Salomo til Herrens hus; det var:
41 to søyler og to skåler på søylehodene på toppen av søylene, og de to nettverk til å dekke de to skåler på søylehodene på toppen av søylene,
42 og de fire hundre granatepler til de to nettverk - to rader granatepler til hvert nettverk - til å dekke de to skåler på søylehodene som var ovenpå søylene,
43 og de ti fotstykker og de ti kar på fotstykkene,
44 og havet og de tolv okser under havet,
45 og askebøttene og ildskuffene og skålene til å sprenge blod med. Alle disse ting som Hiram gjorde for kong Salomo til Herrens hus, var av blankt kobber.
46 Det var på Jordan-sletten kongen lot dem støpe, i lerjorden mellom Sukkot og Sartan.
47 Salomo lot alle disse ting være uveid, fordi de var så overvettes mange; kobberets vekt ble ikke undersøkt.
48 Salomo gjorde også alle de ting som skulle være i Herrens hus: gullalteret og gullbordet som skuebrødene skulle ligge på,
49 og lysestakene, fem på høyre og fem på venstre side - foran koret - av fint gull, og blomstene på dem og lampene og lysesaksene av gull,
50 og fatene og knivene og skålene til å sprenge blod med og røkelse-skålene og fyrfatene av fint gull, og hengslene til dørene i det innerste rom i huset - det Allerhelligste - og til dørene i det forreste rom i huset - det Hellige - av gull.
51 Da nå alt det arbeid var ferdig som kong Salomo lot gjøre for Herrens hus, lot han bære inn der de ting som hans far David hadde helliget til Herren: sølvet og gullet og karene; han la det ned i skattkammerne i Herrens hus.
