## Kapittel 22

1 Nå holdt de seg rolig i tre år; det var ikke noen krig mellom Syria og Israel.
2 Men i det tredje år hendte det at Josjafat, Judas konge, dro ned til Israels konge.
3 Da sa Israels konge til sine tjenere: Vet dere ikke at Ramot i Gilead hører oss til? Og vi sitter stille og tar det ikke fra kongen i Syria!
4 Og han sa til Josjafat: Vil du dra med meg i krig til Ramot i Gilead? Josjafat svarte Israels konge: Som du, så jeg, som ditt folk, så mitt folk, som dine hester, så mine hester.
5 Og Josjafat sa fremdeles til Israels konge: Søk dog først å få vite hva Herren sier!
6 Da kalte Israels konge profetene sammen; det var omkring fire hundre mann; og han spurte dem: Skal jeg dra i krig mot Ramot i Gilead, eller skal jeg la det være? De svarte: Dra opp! Herren vil gi det i kongens hånd.
7 Men Josjafat sa: Er her ikke noen annen Herrens profet, så vi kunne spørre Herren til råds gjennom ham?
8 Israels konge svarte Josjafat: Der er enda en mann gjennom hvem vi kan spørre Herren til råds, men jeg hater ham fordi han ikke spår godt om meg, men bare ondt, det er Mika, Jimlas sønn. Josjafat sa: Kongen skulle ikke si så!
9 Da kalte Israels konge på en av hoffolkene og sa: Skynd deg og hent Mika, Jimlas sønn!
10 Imens satt Israels konge og Josjafat, Judas konge, i kongelig skrud, hver på sin trone, på en treskeplass ved inngangen til Samarias port; og alle profetene sto foran dem og fremsa sine spådommer.
11 Og Sedekias, Kena'anas sønn, gjorde seg horn av jern og sa: Så sier Herren: Med disse skal du stange syrerne til du får gjort ende på dem.
12 Og alle profetene spådde likedan og sa: Dra opp til Ramot i Gilead! Så skal du ha lykke med deg, og Herren skal gi det i kongens hånd.
13 Og budet som var gått for å tilkalle Mika, sa til ham: Profetene spår med en munn godt for kongen; la nå også dine ord stemme overens med deres og spå godt!
14 Mika svarte: Så sant Herren lever: Hva Herren sier til meg, det vil jeg tale.
15 Da han nå kom til kongen, sa kongen til ham: Mika! Skal vi dra i krig til Ramot i Gilead, eller skal vi la det være? Han svarte: Dra opp! Så skal du ha lykke med deg, og Herren skal gi det i kongens hånd.
16 Men kongen sa til ham: Hvor mange ganger skal jeg besverge deg at du ikke skal tale annet til meg enn sannhet i Herrens navn?
17 Da sa han: Jeg så hele Israel spredt utover fjellene slik som en saueflokk som ikke har hyrde; og Herren sa: Disse har ingen herre; la dem vende tilbake i fred, hver til sitt hus!
18 Da sa Israels konge til Josjafat: Var det ikke det jeg sa til deg: Han spår ikke godt om meg, men bare ondt?
19 Men Mika sa: Så hør da Herrens ord! Jeg så Herren sitte på sin trone og hele himmelens hær stå omkring ham på hans høyre og venstre side.
20 Og Herren sa: Hvem vil overtale Akab til å dra opp til Ramot i Gilead, så han faller der? Og den ene sa så og den annen så.
21 Da gikk ånden* fram og stilte seg for Herrens åsyn og sa: Jeg skal overtale ham. Herren spurte ham: Hvordan? / {* spådomsånden.}
22 Han svarte: Jeg vil gå avsted og være en løgnens ånd i alle hans profeters munn. Da sa Herren: Ja, du skal overtale ham, og det skal også lykkes deg; gå avsted og gjør så!
23 Se, nå har Herren lagt en løgnens ånd i alle disse dine profeters munn, men Herren har varslet ulykke for deg.
24 Da trådte Sedekias, Kena'anas sønn, fram og slo Mika på kinnet og sa: På hvilken vei er Herrens Ånd gått over fra meg for å tale med deg?
25 Mika svarte: Det skal du få se den dag du flykter fra kammer til kammer for å skjule deg.
26 Da sa Israels konge: Ta Mika og før ham tilbake til byens høvedsmann Amon og til kongesønnen Joas
27 og si: Så sier kongen: Sett ham i fangehuset og la ham leve på fangekost til jeg kommer uskadd hjem igjen!
28 Mika sa: Kommer du uskadd hjem igjen, så har Herren ikke talt gjennom meg. Og han sa: Hør dette, dere folk alle sammen!
29 Så dro Israels konge og Judas konge Josjafat opp til Ramot i Gilead.
30 Og Israels konge sa til Josjafat: Jeg vil forklæ meg og så gå i striden; men ta du dine vanlige klær på! Så forkledde Israels konge seg og gikk i striden.
31 Men kongen i Syria hadde befalt sine to og tretti vogn-høvedsmenn: Dere skal ikke stride mot noen, hverken liten eller stor, bare mot Israels konge.
32 Da nå vogn-høvedsmennene så Josjafat, sa de: Dette er sikkert Israels konge. Og de vendte seg dit for å stride mot ham. Da satte Josjafat i et høyt rop.
33 Og da vogn-høvedsmennene så at det ikke var Israels konge, vendte de seg fra ham igjen.
34 Men en mann spente sin bue og skjøt på lykke og fromme og traff Israels konge mellom brynjeskjørtet og brynjen. Da sa han til sin vognstyrer: Vend om og før meg ut av hæren! Jeg er såret.
35 Men striden ble stadig hårdere den dag, og kongen ble holdt oppreist i vognen mot syrerne; men om kvelden døde han, og blodet av såret fløt ned i vognen.
36 Og ved solens nedgang gikk der det rop gjennom leiren: Hver mann hjem til sin by og sitt land!
37 Slik døde kongen og ble ført til Samaria, og de begravde kongen i Samaria.
38 Og da de skylte vognen i dammen ved Samaria, slikket hundene hans blod, mens skjøgene badet seg der, etter det ord som Herren hadde talt.
39 Hva som ellers er å fortelle om Akab, om alt det han gjorde, og om det elfenbenshus han bygget, og om alle de byer han bygget, det er opskrevet i Israels kongers krønike.
40 Og Akab la seg til hvile hos sine fedre, og hans sønn Akasja ble konge i hans sted.
41 Josjafat, Asas sønn, ble konge over Juda i Akabs, Israels konges fjerde år.
42 Josjafat var fem og tretti år gammel da han ble konge, og regjerte i Jerusalem i fem og tyve år; hans mor hette Asuba og var datter av Silhi.
43 Han vandret i ett og alt på sin far Asas vei; han vek ikke fra den, men gjorde hva rett var i Herrens øyne.
44 Dog ble offerhaugene ikke nedlagt; folket ble ved å ofre og brenne røkelse på haugene.
45 Josjafat holdt fred med Israels konge.
46 Hva som ellers er å fortelle om Josjafat, om de store gjerninger han gjorde, og om de kriger han førte, det er opskrevet i Judas kongers krønike.
47 Han utryddet også av landet de tempel-bolere som var blitt tilbake i hans far Asas dager.
48 Det var dengang ingen konge i Edom; en stattholder regjerte der.
49 Josjafat hadde ti Tarsis-skip som skulle gå til Ofir etter gull; men de kom ikke avsted, for noen av skipene forliste ved Esjon-Geber.
50 Da sa Akasja, Akabs sønn, til Josjafat: La mine folk fare med dine folk på skipene! Men Josjafat ville ikke.
51 Og Josjafat la seg til hvile hos sine fedre og ble begravet hos sine fedre i sin far Davids stad; og hans sønn Joram ble konge i hans sted.
52 Akasja, Akabs sønn, ble konge over Israel i Samaria i Josjafats, Judas konges syttende år og regjerte over Israel i to år.
53 Han gjorde hva ondt var i Herrens øyne, og vandret på sin fars og sin mors vei og på Jeroboams, Nebats sønns vei, han som fikk Israel til å synde;
54 han dyrket Ba'al og tilbad ham og vakte Herrens, Israels Guds harme, aldeles som hans far hadde gjort.
