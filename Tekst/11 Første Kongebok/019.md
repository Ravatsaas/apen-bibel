## Kapittel 19

1 Akab fortalte Jesabel om alt det Elias hadde gjort, og om alle dem han hadde drept med sverdet - alle profetene.
2 Da sendte Jesabel bud til Elias og lot si: Gudene la det gå meg ille både nå og siden om jeg ikke imorgen på denne tid gjør med ditt liv som det er gjort med deres liv.
3 Da han hørte det, gjorde han seg rede og dro bort for å berge livet, og han kom til Be'erseba, som hører til Juda; der lot han sin dreng bli tilbake,
4 og selv gikk han en dagsreise ut i ørkenen; der satte han seg under en gyvelbusk, og han ønsket seg døden og sa: Det er nok; ta nå mitt liv, Herre! For jeg er ikke bedre enn mine fedre.
5 Så la han seg ned og sov inn under en gyvelbusk; da rørte en engel ved ham og sa til ham: Stå opp og spis!
6 Og da han så til, fikk han se at det ved hans hodegjerde lå en kake, stekt på hete stener, og at det sto en krukke med vann; og han spiste og drakk og la seg ned igjen.
7 Men Herrens engel kom igjen annen gang og rørte ved ham og sa: Stå opp og spis! Ellers blir veien deg for lang.
8 Da sto han opp og spiste og drakk; og styrket ved denne mat gikk han førti dager og førti netter, til han kom til Guds berg, Horeb.
9 Der gikk han inn i hulen* og ble der om natten. Da kom Herrens ord til ham; han sa til ham: Hva vil du her, Elias? / {* 2MO 33, 22.}
10 Han svarte: Jeg har vært nidkjær for Herren, hærskarenes Gud; for Israels barn har forlatt din pakt; dine alter har de revet ned, og dine profeter har de drept med sverdet; jeg er alene tilbake, og de står meg etter livet.
11 Han sa: Gå ut og stå på fjellet for Herrens åsyn! Da gikk Herren forbi der, og det kom en stor og sterk storm som sønderrev fjell og knuste klipper foran Herren, men Herren var ikke i stormen; og etter stormen kom et jordskjelv, men Herren var ikke i jordskjelvet;
12 og etter jordskjelvet kom en ild, men Herren var ikke i ilden; og etter ilden kom lyden av en stille susen.
13 Og da Elias hørte den, dekket han sitt ansikt til med sin kappe og gikk ut og sto ved inngangen til hulen. Da kom det en røst til ham og sa: Hva vil du her, Elias?
14 Han svarte: Jeg har vært nidkjær for Herren, hærskarenes Gud; for Israels barn har forlatt din pakt; dine alter har de revet ned, og dine profeter har de drept med sverdet; jeg er alene lilbake og de står meg etter livet.
15 Da sa Herren til ham: Gå tilbake igjen og ta veien til ørkenen ved Damaskus og gå inn i byen og salv Hasael til konge over Syria!
16 Og Jehu, Nimsis sønn, skal du salve til konge over Israel, og Elisa, Safats sønn, fra Abel-Mehola, skal du salve til profet i ditt sted.
17 Og det skal gå så, at den som slipper unna Hasaels sverd, skal Jehu drepe, og den som slipper unna Jehus sverd, skal Elisa drepe.
18 Men jeg vil la syv tusen bli tilbake i Israel, alle som ikke har bøyd kne for Ba'al, og alle som ikke har kysset ham med sin munn.
19 Da han nå gikk derfra, møtte han Elisa, Safats sønn, som holdt på å pløye; tolv par okser gikk foran ham, og selv var han ved det tolvte par; og Elias gikk bort til ham og kastet sin kappe over ham.
20 Da forlot han oksene og sprang etter Elias og sa: La meg først få kysse min far og min mor, så vil jeg følge deg! Han svarte: Vel, gå hjem! For hva har jeg vel gjort med deg?
21 Så forlot han ham og gikk hjem; han tok de to okser* og slaktet dem, og med oksenes åk kokte han kjøttet og gav det til folket der, og de spiste. Så gjorde han seg rede og fulgte Elias og tjente ham. / {* dem han hadde pløyd med.}
