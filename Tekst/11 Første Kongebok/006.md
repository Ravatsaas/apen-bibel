## Kapittel 6

1 I det fire hundre og åttiende år etter Israels barns utgang av Egypt, i måneden siv - det er den annen måned - i det fjerde år etter at Salomo var blitt konge over Israel, begynte han å bygge huset for Herren.
2 Huset som kong Salomo bygget for Herren, var seksti alen langt og tyve alen bredt og tretti alen høyt.
3 Og forhallen foran det Hellige var tyve alen, svarende til bredden av huset, og ti alen bred målt ut fra huset.
4 På huset gjorde han vinduer med fast gitterverk.
5 Opp til husets vegg bygget han en tilbygning rundt omkring - langs med veggene på huset, både det Hellige og koret, og slik gjorde han sidekammer rundt omkring.
6 Det nederste stokkverk var fem alen bredt og det mellomste seks alen bredt og det tredje syv alen bredt; for han hadde gjort avsatser på huset rundt omkring på utsiden, så ikke bjelkene skulle gå inn i husets vegger.
7 Da huset ble reist, ble det bygget av hele steiner fra stenbruddet; en hørte hverken hammer eller øks eller noe slags jernredskap i huset da det ble bygget.
8 Døren til det mellomste sidekammer[^1] var på husets høyre side, og på en vindeltrapp kom en opp i det mellomste stokkverk, og fra det mellomste opp i det tredje.
9 Slik bygget han huset, og da han hadde gjort det ferdig, tekte han det med bjelker og med sederplanker i rader.
10 Tilbygningen som han bygget rundt om hele huset, var fem alen høy for hvert stokkverk og var festet til huset ved sederbjelker.
11 Da kom Herrens ord til Salomo, og det lød slik:
12 Nå bygger du dette hus - hvis du da vandrer etter mine forskrifter og holder mine lover og tar vare på alle mine bud, så du følger dem, da vil jeg oppfylle på deg det ord jeg talte til din far David,
13 og jeg vil bo midt iblant Israels barn, og jeg vil ikke forlate mitt folk Israel.
14 Så bygget da Salomo huset og gjorde det ferdig.
15 Han kledde husets vegger innentil med sederbord; fra gulvet og helt opp til loftsbjelkene kledde han huset innentil med tre, og gulvet kledde han med cypressbord.
16 Tyve alen fra husets bakside satte han en vegg av sederbord fra gulvet og opp til loftsbjelkene, og rommet innenfor innredet han til kor - det var det Aller-helligste.
17 Og huset - det Hellige foran koret - var førti alen langt.
18 Innvendig var huset prydet med utskjæringer i sedertre - kolokvinter og utsprungne blomster; alt sammen var sedertre, der var ingen stein å se.
19 Innerst i huset innredet han et kor til å sette Herrens pakts-ark i.
20 Og foran koret, som var tyve alen langt og tyve alen bredt og tyve alen høyt, og som han kledde med fint gull, satte han et alter og kledde det med sedertre.
21 Og Salomo kledde huset innentil med fint gull og hengte gullkjeder bortetter veggen foran koret og kledde den med gull.
22 Hele huset kledde han med gull fra ende til annen; og hele alteret som hørte til koret, kledde han med gull.
23 I koret gjorde han to kjeruber av oljetre; de var ti alen høye.
24 Kjerubens ene vinge var fem alen og kjerubens andre vinge fem alen - det var ti alen fra vingespiss til vingespiss.
25 Den andre kjerub var og ti alen[^2]; begge kjerubene hadde samme mål og samme skikkelse.
26 Den ene kjerub var ti alen høy og likeså den andre kjerub.
27 Og han satte kjerubene i det innerste rom i huset, og de strakte kjerubenes vinger ut, så den enes vinge rørte ved den ene vegg, og den andre kjerubs vinge rørte ved den andre vegg, mens deres vinger midt i huset rørte ved hverandre,
28 og han kledde kjerubene med gull.
29 Alle husets vegger rundt omkring prydet han med utskårne bilder av kjeruber og palmer og utsprungne blomster både i det indre rom og i det ytre.
30 Og husets gulv kledde han med gull, både i det indre rom og i det ytre.
31 For inngangen til koret gjorde han en fløydør av oljetre; den øvre dørkarm med dørstolpene utgjorde en femtedel av veggen.
32 Og de to dører av oljetre prydet han med utskårne bilder av kjeruber og palmer og utsprungne blomster og kledde dem med gull; han bredte gullet ut over kjerubene og palmene.
33 Likeså gjorde han dørstolper av oljetre for inngangen til det Hellige, på fjerdedelen av veggen,
34 og to dørfløyer av cypresstre; begge dørfløyene var i to deler, som kunne svinges hver for seg.
35 Og han prydet dem med utskjæringer: kjeruber og palmer og utsprungne blomster, og han kledde dem med gull som ble lagt jevnt utover utskjæringene.
36 Og han bygget den indre forgård av tre lag huggen stein og ett lag sederbjelker.
37 I det fjerde år ble grunnvollen lagt til Herrens hus, i måneden siv,
38 og i det ellevte år i måneden bul det er den åttende måned var huset ferdig i alle sine deler og i ett og alt som det skulle være. Da hadde han bygget på det i syv år.

[^1]:  nemlig i det nederste stokkverk.
[^2]:  mellom vingespissene.
