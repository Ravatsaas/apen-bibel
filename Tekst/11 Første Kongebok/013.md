## Kapittel 13

1 Men da kom det på Herrens bud en Guds mann til Betel fra Juda, nettop som Jeroboam sto ved alteret for å brenne røkelse.
2 Og han ropte på Herrens bud mot alteret: Alter! Alter! Så sier Herren: Det skal fødes en sønn for Davids hus, Josias skal han hete, og på deg skal han ofre offerhaugenes prester, som brenner røkelse på deg, og det skal brennes menneskeben på deg.
3 På samme tid forkynte han et tegn og sa: Dette er tegnet på at Herren har talt: Alteret skal revne, og asken som er på det, skal spredes.
4 Da kong Jeroboam hørte de ord som den Guds mann ropte mot alteret i Betel, rakte han ut sin hånd fra alteret og sa: Grip ham! Men hånden som han rakte ut mot ham, visnet, og han kunne ikke dra den til seg igjen.
5 Og alteret revnet, og asken spredtes fra alteret; det var det tegn som den Guds mann hadde forkynt på Herrens bud.
6 Da tok kongen til orde og sa til den Guds mann: Bønnfall Herren din Gud og be for meg at jeg må kunne dra min hånd til meg igjen! Og den Guds mann bønnfalt Herren, og kongen kunne dra sin hånd til seg igjen - den ble som den hadde vært før.
7 Da sa kongen til den Guds mann: Kom hjem med meg og vederkveg deg og la meg få gi deg en gave!
8 Men den Guds mann sa til kongen: Om du gav meg halvdelen av ditt hus, ville jeg dog ikke gå hjem til deg; på dette sted vil jeg hverken spise brød eller drikke vann.
9 For dette bud fikk jeg av Herren: Du skal hverken spise brød eller drikke vann*, og du skal ikke vende tilbake den vei du gikk. / {* på dette sted, 1KG 13, 16. 17.}
10 Så tok han avsted en annen vei og vendte ikke tilbake den vei han var kommet til Betel.
11 I Betel bodde det en gammel profet; hans sønn kom og fortalte ham alt det som den Guds mann den dag hadde gjort i Betel, og de ord han hadde talt til kongen. Da de* hadde fortalt sin far dette, / {* sønnene.}
12 spurte han dem: Hva vei tok han? For hans sønner hadde sett hva vei han hadde tatt den Guds mann som var kommet fra Juda.
13 Da sa han til sine sønner: Sal asenet for meg! Så salte de asenet for ham, og han satte seg på det
14 og red avsted etter den Guds mann. Han fant ham sittende under en terebinte, og han sa til ham: Er du den Guds mann som er kommet fra Juda? Han svarte: Ja, det er jeg.
15 Da sa han til ham: Kom hjem med meg og få deg litt mat!
16 Men han sa: Jeg kan ikke vende tilbake med deg og komme hjem til deg; jeg vil hverken spise brød eller drikke vann med deg på dette sted.
17 For det kom et ord til meg fra Herren: Du skal hverken spise brød eller drikke vann der; du skal ikke gå tilbake den vei du gikk.
18 Da sa han til ham: Jeg er også en profet slik som du, og en engel har talt et ord til meg fra Herren og sagt: Få ham med deg tilbake til ditt hus, så han kan få seg mat og drikke! Men da han sa det, løy han for ham.
19 Så vendte han da tilbake med ham og spiste og drakk i hans hus.
20 Men mens de satt til bords, kom Herrens ord til den profet som hadde fått ham med seg tilbake,
21 og han ropte til den Guds mann som var kommet fra Juda: Så sier Herren: Fordi du var gjenstridig mot Herrens ord og ikke holdt det bud Herren din Gud gav deg,
22 men vendte tilbake og spiste og drakk på det sted hvorom han hadde sagt til deg: Du skal hverken spise brød eller drikke vann der, så skal ditt lik ikke komme i dine fedres grav.
23 Da han nå hadde ett og drukket, salte han asenet for ham - for profeten som han hadde fått med seg tilbake.
24 Og han tok avsted; men på veien kom en løve imot ham og drepte ham; og hans lik lå slengt bortetter veien, og asenet sto ved siden av det og løven sto også ved siden av liket.
25 Da fór det noen menn forbi; de så liket som lå slengt bortetter veien, og løven som sto ved siden av liket; og da de kom til den by hvor den gamle profet bodde, fortalte de det der.
26 Da profeten som hadde fått ham med tilbake fra veien, hørte det, sa han: Det er den Guds mann som var gjenstridig mot Herrens ord; derfor har Herren gitt ham i løvens vold, og den har sønderrevet ham og drept ham etter det ord som Herren hadde talt til ham.
27 Deretter sa han til sine sønner: Sal asenet for meg: Så salte de det.
28 Og han tok avsted og fant hans lik slengt bortetter veien og asenet og løven stående ved siden av liket; løven hadde ikke fortært liket og heller ikke sønderrevet asenet.
29 Da tok profeten opp liket av den Guds mann og la ham på asenet og førte ham tilbake; og den gamle profet gikk inn i sin by for å holde sørgehøytid over ham og begrave ham.
30 Han la hans lik i sin egen grav, og de holdt sørgehøytid over ham og ropte: Ve, min bror!
31 Da han nå hadde begravet ham, sa han til sine sønner: Når jeg dør, skal dere begrave meg i den grav hvor den Guds mann ligger begravetdere skal legge mine ben ved siden av hans ben.
32 For det ord skal gå i oppfyllelse som han på Herrens bud ropte mot alteret i Betel og mot alle offerhaugenes helligdommer i Samarias byer.
33 Men heller ikke etter dette vendte Jeroboam om fra sin onde vei, men ble ved å gjøre hvem han ville av folket til prester ved offerhaugene; han fylte* alle deres hender som hadde lyst dertil, så de ble prester ved haugene. / {* 2MO 28, 41.}
34 Og dette ble årsak til synd for Jeroboams hus og til at det ble utryddet og utslettet av jorden.
