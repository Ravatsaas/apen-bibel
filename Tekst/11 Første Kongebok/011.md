## Kapittel 11

1 Men kong Salomo elsket mange fremmede kvinner i tillegg til Faraos datter; moabittiske, ammonittiske, edomittiske, sidoniske, hetittiske.
2 Kvinner av de hedningefolkene Herren hadde advart Israels barn mot og sagt: Dere skal ikke gi dere i lag med dem, og de ikke med dere[^1]; ellers kommer de til å vende hjertene deres til sine guder. Til dem holdt Salomo seg og elsket dem.
3 Han hadde syv hundre hustruer av fyrstelig rang og tre hundre medhustruer; disse hans hustruer bøyde hans sinn.
4 Og da Salomo ble gammel, vendte hustruene hans hjerte til andre guder, og hans hjerte var ikke helt med Herren hans Gud, slik som hans far Davids hjerte hadde vært.
5 Og Salomo fulgte Astarte, sidoniernes guddom, og Milkom, ammonittenes styggedom.
6 Og Salomo gjorde hva ondt var i Herrens øyne, og fulgte ikke trolig etter Herren, slik som hans far David hadde gjort.
7 På den tid bygget Salomo en offerhaug for Kamos, Moabs styggedom, på det fjell som ligger midt imot Jerusalem, og for Molok, Ammons barns styggedom.
8 Og det samme gjorde han for alle sine fremmede hustruer, som brant røkelse og ofret til sine guder.
9 Da ble Herren vred på Salomo fordi han hadde vendt sitt hjerte bort fra Herren, Israels Gud, som hadde åpenbart seg for ham to ganger
10 og uttrykkelig forbudt ham å følge andre guder; men han hadde ikke holdt seg etter Herrens bud.
11 Da sa Herren til Salomo: Siden dette er kommet deg i sinne, og du ikke har holdt min pakt og mine lover, som jeg har gitt deg, så vil jeg rive riket fra deg og gi det til din tjener.
12 Men for din far Davids skyld vil jeg ikke gjøre det i din tid - fra din sønn vil jeg rive riket.
13 Dog vil jeg ikke rive hele riket fra ham; en stamme vil jeg gi din sønn for min tjener Davids skyld og for Jerusalems skyld, som jeg har utvalgt.
14 Og Herren oppreiste Salomo en motstander i edomitten Hadad; han var av kongeslekten i Edom.
15 For dengang David var i Edom, og hærføreren Joab dro opp for å begrave de falne og slo ihjel alle menn i Edom.
16 - i seks måneder ble Joab og hele Israel der, til han hadde utryddet alle menn i Edom -
17 da flyktet Hadad med noen edomittiske menn som hørte til hans fars tjenere, og tok veien til Egypt. Hadad var dengang en liten gutt.
18 De brøt opp fra Midian og kom til Paran; fra Paran tok de noen menn med seg og kom så til Egypt til Farao, kongen i Egypt, og han gav ham et hus og tilsa ham livsopphold og lot ham få jord.
19 Og Hadad fant stor nåde for Faraos øyne, så han gav ham til hustru en søster av sin egen hustru, dronning Tahpenes.
20 Og Tahpenes' søster fødte ham sønnen Genubat; Tahpenes avvente ham i Faraos hus, og siden var Genubat i Faraos hus blant Faraos egne barn.
21 Da nå Hadad i Egypt fikk høre at David hadde lagt seg til hvile hos sine fedre, og at hærføreren Joab var død, sa han til Farao: La meg fare, så jeg kan dra hjem til mitt land!
22 Farao sa til ham: Hva fattes deg her hos meg siden du ønsker å dra hjem til ditt land? Han svarte: Ingen ting; men du må endelig la meg få fare.
23 Gud oppreiste Salomo en annen motstander, Reson, Eliadas sønn, som var flyktet fra sin herre Hadadeser, kongen i Soba.
24 Han samlet folk om seg og ble fører for en røverflokk, dengang David slo dem[^2] ihjel; og de[^3] dro til Damaskus og slo seg ned der og gjorde seg til herrer i Damaskus.
25 Han var en motstander av Israel så lenge Salomo levde, og både han og Hadad voldte Israel skade. Han hatet Israel og var konge over Syria.
26 Så var det en av Salomos tjenere, Jeroboam, Nebats sønn, en efra'imitt fra Sereda: hans mor hette Serua og var enke. Han reiste seg også mot kongen.
27 Og slik gikk det til at han reiste seg mot kongen: Salomo bygget på Millo - han ville lukke det åpne sted i sin far Davids stad.
28 Nå var Jeroboam en dyktig kar, og da Salomo så at den unge mann var en duelig arbeider, satte han ham til å ha tilsyn med alt det arbeid Josefs hus hadde å utføre.
29 På den tid hendte det engang da Jeroboam var gått ut fra Jerusalem, at profeten Akia fra Silo traff ham på veien; han[^4] hadde en ny kappe på, og de to var alene på marken.
30 Da tok Akia den nye kappe han hadde på, og rev den i tolv stykker.
31 Og han sa til Jeroboam: Ta deg ti stykker! For så sier Herren, Israels Gud: Jeg river riket ut av Salomos hånd og gir deg de ti stammer;
32 men den ene stamme skal han få ha for min tjener Davids skyld og for Jerusalems skyld, den stad som jeg har utvalgt blant alle Israels stammer.
33 Så vil jeg gjøre fordi de har forlatt meg og tilbedt Astarte, sidoniernes guddom, og Kamos, Moabs gud, og Milkom, Ammons barns gud, og ikke vandret på mine veier og ikke gjort hva rett er i mine øyne, og ikke holdt mine lover og bud, slik som hans far David gjorde.
34 Dog vil jeg ikke ta noe av riket fra ham selv, men la ham være fyrste så lenge han lever, for min tjener Davids skyld, som jeg utvalgte, og som holdt seg etter mine bud og lover.
35 Men jeg vil ta riket fra hans sønn og gi deg det - de ti stammer;
36 men hans sønn vil jeg gi en stamme, for at min tjener David alltid må ha en lampe brennende[^5] for mitt åsyn i Jerusalem, den stad jeg har utvalgt meg for å la mitt navn bo der.
37 Men deg vil jeg ta og la deg råde over alt hva du attrår, og være konge over Israel.
38 Og hvis du hører på alt det jeg befaler deg, og vandrer på mine veier og gjør hva rett er i mine øyne, så du holder mine lover og bud, slik som min tjener David gjorde, så vil jeg være med deg og bygge deg et hus som står fast, slik som jeg gjorde for David, og jeg vil gi deg Israel.
39 Og Davids slekt vil jeg ydmyke på grunn av det som er gjort, dog ikke for alle tider.
40 Salomo søkte nå å drepe Jeroboam; men Jeroboam tok avsted og flyktet til Egypt, til Sisak, kongen i Egypt[^6], og han ble i Egypt til Salomos død.
41 Hva som ellers er å fortelle om Salomo, om alt det han gjorde, og om hans visdom, det er oppskrevet i Salomos krønike.
42 Den tid Salomo var konge i Jerusalem over hele Israel, var førti år.
43 Så la Salomo seg til hvile hos sine fedre og ble begravet i sin far Davids stad, og hans sønn Rehabeam ble konge i hans sted.

[^1]:  d.e. for å inngå ekteskap med dem.
[^2]:  Hadadesers folk.
[^3]:  Reson og hans menn.
[^4]:  profeten.
[^5]:  d.e. for at Davids hus ikke skal gå til grunne.
[^6]:  1KG 14, 25 fg.
