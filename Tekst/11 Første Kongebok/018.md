## Kapittel 18

1 Lang tid deretter - i det tredje år - kom Herrens ord til Elias, og det lød slik: Gå og tred fram for Akab, så vil jeg sende regn over jorden.
2 Og Elias gikk avsted for å trede fram for Akab. Men hungersnøden var stor i Samaria.
3 Da kalte Akab på sin slottshøvding Obadja. Men Obadja fryktet Herren høylig;
4 dengang Jesabel utryddet Herrens profeter, hadde Obadja tatt hundre profeter og skjult dem i to huler, femti mann i hver hule, og forsørget dem med brød og vann.
5 Akab sa da til Obadja: Dra gjennom landet til alle kilder og bekker! Kanskje vi finner gress, så vi kan holde liv i hester og mulesler og slipper å slakte noe av buskapen.
6 Så delte de landet som de skulle dra igjennem, mellom seg; Akab dro en vei for seg, og Obadja dro en annen vei for seg.
7 Mens nå Obadja var på veien, fikk han se Elias som kom imot ham; han kjente ham igjen og falt ned på sitt ansikt og sa: Er det du, min herre Elias?
8 Han svarte: Ja, det er jeg; gå og si til din herre: Elias er her!
9 Men han sa: Hva synd har jeg gjort, siden du overgir din tjener i Akabs hånd, så han dreper meg?
10 Så sant Herren din Gud lever: Det finnes ikke det folk eller det rike som min herre ikke har sendt bud til for å opsøke deg; og når de sa: Han er ikke her, lot han det rike og det folk sverge på at de ikke hadde funnet deg.
11 Og nå sier du: Gå og si til din herre: Elias er her!
12 Det vil gå så, at når jeg nå går fra deg, og Herrens Ånd rykker deg bort til et sted som jeg ikke vet, og jeg kommer og sier det til Akab, og han så ikke finner deg, da dreper han meg. Og din tjener har dog fryktet Herren fra ungdommen av.
13 Er det ikke blitt min herre fortalt hva jeg gjorde dengang Jesabel drepte Herrens profeter? Da skjulte jeg hundre av Herrens profeter i to huler, femti mann i hver hule, og forsørget dem med brød og vann.
14 Og nå sier du: Gå og si til din herre: Elias er her! Og så dreper han meg.
15 Da sa Elias: Så sant Herren, hærskarenes Gud, lever, han hvis tjener jeg er: Idag skal jeg trede fram for ham.
16 Så gikk Obadja Akab i møte og sa det til ham; og Akab gikk Elias i møte.
17 Med det samme Akab fikk se Elias, sa han til ham: Er det du, du som fører ødeleggelse over Israel?
18 Han svarte: Jeg har ikke ført ødeleggelse over Israel, men du og din fars hus, fordi dere har forlatt Herrens bud og fulgt Ba'alene.
19 Men send nå bud og la hele Israel komme sammen til meg på Karmel-fjellet og de fire hundre og femti Ba'als profeter og de fire hundre Astartes profeter som spiser ved Jesabels bord!
20 Så sendte Akab bud omkring blant alle Israels barn og befalte profetene komme sammen til Karmel-fjellet.
21 Da trådte Elias fram for alt folket og sa: Hvor lenge vil dere halte til begge sider? Dersom Herren er Gud, så følg ham, og dersom Ba'al er det, så følg ham! Men folket svarte ham ikke et ord.
22 Og Elias sa til folket: Jeg er den eneste av Herrens profeter som er blitt tilbake, mens Ba'als profeter er fire hundre og femti mann.
23 La oss nå få to okser, og la så dem velge seg den ene okse og hugge den i stykker og legge den på veden, men de skal ikke tenne ild på; og jeg vil stelle til den andre okse og legge den på veden, men jeg vil ikke tenne ild på.
24 Påkall så dere deres guds navn, og jeg vil påkalle Herrens navn, og det skal være så, at den gud som svarer med ild, han er Gud. Og alt folket svarte og sa: Det er rett!
25 Da sa Elias til Ba'als profeter: Velg nå dere dere den ene okse og stell den til først, siden dere er flest, og påkall så deres guds navn! Men dere skal ikke tenne ild på.
26 Sa tok de den okse han hadde gitt dem, og stelte den til og påkalte Ba'als navn fra morgen til middag og ropte: Ba'al, svar oss! Men det hørtes ingen røst, og det var ikke noen som svarte; og de hinket omkring det alter de hadde gjort.
27 Men da det var blitt middag, spottet Elias dem og sa: Rop høyere! Han er jo Gud; han er vel falt i tanker, eller han er gått avsides eller er ute på reise; kanskje han sover - så vil han vel våkne.
28 Da ropte de enda høyere og flengte seg, som det var deres vis, med sverd og spyd, til blodet rant nedover dem.
29 Da det led over middag, raste de til bortimot den tid matofferet blir frembåret; men det hørtes ingen røst, og det var ikke noen som svarte, og ikke noen som aktet på dem.
30 Da sa Elias til alt folket: Tred hit til meg! Og alt folket trådte fram til ham, og han satte i stand Herrens alter, som var nedrevet.
31 Og Elias tok tolv stener etter tallet på Jakobs barns stammer, han til hvem Herrens ord var kommet og hadde lydt slik: Israel skal være ditt navn.
32 Og han bygget av stenene et alter i Herrens navn og gjorde en grøft rundt om alteret så stor som til omkring to måls utsæd.
33 Så la han veden til rette og hugg oksen i stykker og la den ovenpå veden.
34 Og han sa: Fyll fire krukker med vann og øs det ut over brennofferet og over veden! Så sa han: Gjør det en gang til! Og de gjorde det annen gang! Så sa han: Gjør det tredje gang! Og de gjorde det tredje gang.
35 Og vannet fløt rundt om alteret, og han fylte også grøften med vann.
36 Men ved den tid matofferet blir båret fram, trådte profeten Elias fram og sa: Herre, Abrahams, Isaks og Israels Gud! La det idag bli vitterlig at du er Gud i Israel, og at jeg er din tjener, og at det er på ditt ord jeg har gjort alt dette!
37 Svar meg, Herre, svar meg, så dette folk må kjenne at du, Herre, er Gud, og at du nå vender deres hjerte tilbake til deg!
38 Da falt Herrens ild ned og fortærte brennofferet og veden og stenene og jorden og slikket opp vannet som var i grøften.
39 Og alt folket så det, og de falt ned på sitt ansikt og sa: Herren, han er Gud! Herren, han er Gud!
40 Da sa Elias til dem: Grip Ba'als profeter, la ingen av dem slippe herifra! Og de grep dem, og Elias førte dem ned til bekken Kison og lot dem drepe der.
41 Så sa Elias til Akab: Gå nå opp og et og drikk! For jeg hører regnet suse.
42 Da gikk Akab opp for å spise og drikke. Men Elias gikk opp på Karmels topp og bøyde seg mot jorden med ansiktet mellom sine knær.
43 Så sa han til sin dreng: Stig opp og se ut mot havet! Og han steg opp og så ut, men sa: Det er ikke noe å se. Syv ganger sa han: Gå dit igjen!
44 Den syvende gang sa han: Se, en liten sky, så stor som en manns hånd, stiger opp fra havet. Da sa han: Gå opp og si til Akab: Spenn for og far ned, så ikke regnet skal oppholde deg!
45 Og i en håndvending sortnet himmelen til med skyer og storm, og det kom et sterkt regn; og Akab kjørte avsted og for til Jisre'el.
46 Men Herrens hånd kom over Elias; han omgjordet sine lender og sprang foran Akab like til Jisre'el.
