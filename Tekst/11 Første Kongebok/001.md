## Kapittel 1

1 Nå var kong David gammel og høyt til års*, og de dekket ham til med tepper, men han kunne ikke bli varm. / {* 2SA 5, 4.}
2 Da sa hans tjenere til ham: En skulle lete etter en ung pike for min herre kongen, en jomfru som kan stelle for kongen og pleie ham og ligge i din favn, så min herre kongen blir varm.
3 Så lette de i hele Israels land etter en vakker pike, og de fant Abisag fra Sunem og førte henne til kongen.
4 Det var en meget vakker pike; hun pleide kongen og tjente ham, men kongen hadde ikke omgang med henne.
5 Men Adonja, sønn til Haggit, gjorde seg høye tanker og sa: Jeg vil være konge. Og han fikk seg vogner og hestfolk og femti mann som løp foran ham.
6 Hans far hadde aldri i hans liv talt hårdt til ham og sagt: Hvorfor har du gjort dette? Han* var og meget fager, og han var født næst etter Absalom. / {* 2SA 14, 25.}
7 Han samrådde seg med Joab, Serujas sønn, og med presten Abjatar, og de holdt med Adonja og hjalp ham.
8 Men presten Sadok og Benaja, Jojadas sønn, og profeten Natan og Sime'i og Re'i og de helter David hadde, var ikke med Adonja.
9 Adonja slaktet sauer og okser og gjøkalver ved Sohelet-steinen, som er ved En-Rogel, og han innbød alle sine brødre, kongens sønner, og alle Judas menn som var i kongens tjeneste.
10 Men profeten Natan og Benaja og heltene og sin bror Salomo innbød han ikke.
11 Da sa Natan til Batseba, Salomos mor: Du har vel hørt at Adonja, Haggits sønn, er blitt konge, og vår herre David vet ikke noe om det?
12 La meg nå få gi deg et råd, så du kan redde både ditt eget og din sønn Salomos liv!
13 Gå inn til kong David og si til ham: Har du ikke, herre konge, med ed lovt din tjenerinne: Salomo, din sønn, skal være konge etter meg; han skal sitte på min trone? Hvordan er det da gått til at Adonja er blitt konge?
14 Og mens du enda er der inne og taler med kongen, skal jeg og komme inn og stadfeste dine ord.
15 Da gikk Batseba inn til kongen i kammeret. Kongen var nå meget gammel, og Abisag fra Sunem tjente ham.
16 Og Batseba bøyde seg og kastet seg ned for kongen, og kongen sa: Hva vil du?
17 Hun svarte: Min herre! Du har tilsvoret din tjenerinne ved Herren din Gud: Salomo, din sønn, skal bli konge etter meg; han skal sitte på min trone.
18 Men se, nå er Adonja blitt konge, og du, herre konge, vet ikke noe om det.
19 Han har slaktet okser og gjøkalver og sauer i mengdevis og innbudt alle kongens sønner og presten Abjatar og hærføreren Joab; men Salomo, din tjener, har han ikke innbudt.
20 Og nå, herre konge, er hele Israels øyne vendt mot deg, for at du skal la dem vite hvem som skal sitte på min herre kongens trone etter ham.
21 Ellers kan det gå så at når min herre kongen ligger hos sine fedre, kommer jeg og min sønn Salomo til å holdes for forbrytere.
22 Mens hun enda talte med kongen, kom profeten Natan.
23 Da ble det meldt kongen: Profeten Natan er her. Og han kom inn og trådte fram for kongen og kastet seg på sitt ansikt til jorden for ham.
24 Og Natan sa: Herre konge! Du har vel sagt: Adonja skal være konge etter meg, og han skal sitte på min trone?
25 For han har idag draget ned og har slaktet okser og gjøkalver og sauer i mengdevis og innbudt alle kongens sønner og hærførerne og presten Abjatar, og nå spiser og drikker de med ham og roper: Leve kong Adonja!
26 Men meg, din tjener, og presten Sadok og Benaja, Jojadas sønn, og Salomo, din tjener, har han ikke innbudt.
27 Skulle dette være gjort på min herre kongens bud uten at du har latt dine tjenere vite hvem som skal sitte på min herre kongens trone etter ham?
28 Da tok kong David til orde og sa: Kall Batseba inn til meg! Og hun kom inn og trådte fram for kongen.
29 Og kongen svor og sa: Så sant Herren lever, han som har utfridd meg fra all trengsel:
30 Som jeg har tilsvoret deg ved Herren, Israels Gud: Salomo, din sønn, skal være konge etter meg, og han skal sitte på min trone i mitt sted, så vil jeg gjøre på denne dag.
31 Da bøyde Batseba seg med ansiktet mot jorden og kastet seg ned for kongen og sa: Min herre kong David leve evindelig!
32 Og kong David sa: Kall hit til meg presten Sadok og profeten Natan og Benaja, Jojadas sønn! Og de kom inn og trådte fram for kongen.
33 Kongen sa til dem: Ta deres herres tjenere med dere og la min sønn Salomo ride på mitt eget muldyr og før ham ned til Gihon!
34 Der skal presten Sadok og profeten Natan salve ham til konge over Israel, og dere skal støte i basunen og rope: Leve kong Salomo!
35 Så skal dere følge ham hit opp, og når han kommer, skal han sette seg på min trone, og han skal være konge i mitt sted; det er ham jeg har utsett til fyrste over Israel og Juda.
36 Da tok Benaja, Jojadas sønn, til orde og sa til kongen: Så være det! Måtte også Herren, min herre kongens Gud, ville det så!
37 Som Herren har vært med min herre kongen, så være han med Salomo og gjøre hans trone enda større enn min herres, kong Davids trone!
38 Da dro presten Sadok og profeten Natan og Benaja, Jojadas sønn, og livvakten ned, og de lot Salomo ride på kong Davids muldyr og førte ham til Gihon.
39 Og presten Sadok hentet oljehornet fra teltet og salvet Salomo; og de støtte i basunen, og alt folket ropte: Leve kong Salomo!
40 Og alt folket dro opp etter ham, og de blåste på fløyter og jublet så høyt at jorden revnet ved deres rop.
41 Dette hørte Adonja og alle de gjester som var hos ham; de var da nettopp ferdig med å spise. Og da Joab hørte basunlyden, sa han: Hvorfor er det slik larm og bulder i byen?
42 Mens han enda talte, kom Jonatan, presten Abjatars sønn; og Adonja sa: Kom hit! Du er en bra mann og kommer visst med gode tidender.
43 Men Jonatan svarte og sa til Adonja: Nei! Vår herre kong David har gjort Salomo til konge.
44 Kongen sendte med ham presten Sadok og profeten Natan og Benaja, Jojadas sønn, og livvakten, og de lot ham ride på kongens muldyr.
45 Og presten Sadok og profeten Natan salvet ham til konge i Gihon, og så dro de opp derfra i glede, og hele byen er i et røre. Det er den larm dere hørte.
46 Og Salomo har også alt satt seg på kongetronen,
47 og kongens tjenere er kommet og har ønsket vår herre kong David til lykke og sagt: Din Gud la Salomos navn bli enda herligere enn ditt navn og hans trone enda større enn din trone! Og kongen tilba på sitt leie.
48 Kongen har også sagt så: Lovet være Herren, Israels Gud, som idag har laget det så at det sitter en på min trone, så jeg har fått se det med egne øyne!
49 Da ble alle Adonjas gjester forferdet; de sto opp og gikk, hver sin vei.
50 Adonja var redd Salomo; han sto opp og gikk avsted og grep fatt i alterets horn.
51 Da ble det meldt Salomo: Adonja er redd kong Salomo, og nå har han grepet fatt i alterets horn og sier: Kong Salomo må enda idag tilsverge meg at han ikke vil la sin tjener dø for sverdet!
52 Da sa Salomo: Vil han være en bra mann, skal det ikke falle et hår av hans hode til jorden; men blir det funnet noe ondt hos ham, skal han dø.
53 Så sendte kong Salomo folk avsted, og de førte ham ned fra alteret, og han kom og kastet seg ned for kong Salomo, og Salomo sa til ham: Gå hjem til ditt hus!
