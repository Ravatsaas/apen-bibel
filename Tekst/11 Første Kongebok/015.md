## Kapittel 15

1 I kong Jeroboams, Nebats sønns attende år ble Abiam konge over Juda.
2 Han regjerte tre år i Jerusalem. Hans mor hette Ma'aka; hun var datter til Abisalom.
3 Han vandret i alle de synder som hans far hadde gjort før ham, og hans hjerte var ikke helt med Herren hans Gud, som hans far Davids hjerte hadde vært;
4 men for Davids skyld lot Herren hans Gud en lampe brenne for ham i Jerusalem, idet han oppreiste hans sønn etter ham og lot Jerusalem bli stående,
5 fordi David gjorde hva rett var i Herrens øyne, og i hele sitt liv ikke vek av fra noe av det han hadde befalt ham, undtagen det som hendte med hetitten Uria.
6 Mellom Rehabeam og Jeroboam var det krig så lenge han levde.
7 Hva som ellers er å fortelle om Abiam og om alt det han gjorde, er oppskrevet i Judas kongers krønike. Mellom Abiam og Jeroboam var det også krig.
8 Og Abiam la seg til hvile hos sine fedre, og de begravde ham i Davids stad; og hans sønn Asa ble konge i hans sted.
9 I Jeroboams, Israels konges tyvende år ble Asa konge over Juda.
10 Han regjerte en og førti år i Jerusalem. Hans mor[^1] hette Ma'aka; hun var datter til Abisalom.
11 Asa gjorde hva rett var i Herrens øyne, slik som hans far David hadde gjort.
12 Han drev tempel-bolerne ut av landet og fikk bort alle de motbydelige avguder som hans fedre hadde gjort.
13 Han avsatte endog sin mor Ma'aka fra hennes verdighet, fordi hun hadde gjort et gruelig avgudsbilde for Astarte; Asa hugg hennes gruelige avgudsbilde ned og brant det i Kidrons dal.
14 Men offerhaugene ble ikke nedlagt; dog var Asas hjerte helt med Herren så lenge han levde.
15 Han lot de ting hans far hadde helliget, og dem han selv hadde helliget, føre inn i Herrens hus, både sølv og gull og andre ting.
16 Mellom Asa og Baesa, Israels konge, var det krig så lenge de levde.
17 Baesa, Israels konge, dro opp mot Juda og bygget festningsverker i Rama for å hindre enhver fra å dra fra eller til Asa, Judas konge.
18 Da tok Asa alt det sølv og gull som var tilbake i skattkammerne i Herrens hus, og likeså skattene i kongens hus og overgav dem til sine tjenere; så sendte kong Asa dem til Benhadad, kongen i Syria, som bodde i Damaskus og var sønn til Tabrimmon, Hesjons sønn, med de ord:
19 Mellom meg og deg er det jo et forbund, som det var mellom min far og din far. Her sender jeg deg en gave av sølv og gull; bryt nå ditt forbund med Baesa, Israels konge, så han må dra bort fra meg!
20 Benhadad lød kong Asa og sendte sine hærførere mot Israels byer og inntok Ijon og Dan og Abel-Bet-Ma'aka og hele Kinneret med hele Naftalis land.
21 Da Baesa hørte det, holdt han opp med å bygge festningsverker i Rama og gav seg til i Tirsa.
22 Men kong Asa oppbød hele Juda - ingen var fritatt - og de førte bort steinene og tømmeret som Baesa hadde brukt til festningsarbeidet i Rama; med det bygget kong Asa festningsverker i Geba i Benjamin og i Mispa.
23 Hva som ellers er å fortelle om Asa, om alle hans store gjerninger og alt det han gjorde, og om de byer han bygget, det er oppskrevet i Judas kongers krønike. Men i sin alderdom fikk han en sykdom i føttene.
24 Og Asa la seg til hvile hos sine fedre og ble begravet hos sine fedre i sin far Davids stad, og hans sønn Josjafat ble konge i hans sted.
25 Nadab, Jeroboams sønn, ble konge over Israel i Asas, Judas konges annet år, og han regjerte over Israel i to år.
26 Han gjorde hva ondt var i Herrens øyne, og vandret på sin fars vei og i hans synd, den som han hadde fått Israel til å gjøre.
27 Men Baesa, Akias sønn, av Issakars hus, fikk i stand en sammensvergelse mot ham; og Baesa slo ham ihjel ved Gibbeton, som tilhørte filistrene, mens Nadab og hele Israel holdt Gibbeton kringsatt.
28 Baesa drepte ham i Asas, Judas konges tredje år og ble så konge i hans sted.
29 Og da han var blitt konge, slo han hele Jeroboams hus ihjel; han lot ikke en levende sjel bli tilbake av Jeroboams hus, men utryddet det etter det ord som Herren hadde talt ved sin tjener Akia fra Silo;
30 dette skjedde for de synders skyld som Jeroboam hadde gjort, og som han hadde fått Israel til å gjøre, og fordi han hadde vakt Herrens, Israels Guds harme.
31 Hva som ellers er å fortelle om Nadab og om alt det han gjorde, er oppskrevet i Israels kongers krønike.
32 Mellom Asa og Israels konge Baesa var det krig så lenge de levde.
33 I Asas, Judas konges tredje år ble Baesa, Akias sønn, konge over hele Israel i Tirsa, og han var konge i fire og tyve år.
34 Han gjorde hva ondt var i Herrens øyne, og vandret på Jeroboams vei og i hans synd, den som han hadde fått Israel til å gjøre.

[^1]:  farmor, 1KG 15, 2.
