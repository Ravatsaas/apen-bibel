## Kapittel 19

1 Så hendte det at Nahas, Ammons barns konge, døde, og hans sønn ble konge i hans sted.
2 Da sa David: Jeg vil vise Hanun, Nahas' sønn, vennskap, for hans far viste meg vennskap. Og David sendte bud for å trøste ham i hans sorg over faren. Så kom da Davids tjenere til Ammons barns land, til Hanun for å trøste ham.
3 Da sa Ammons barns høvdinger til Hanun: Tror du det er for å ære din far at David har sendt folk som skal trøste deg? Mon det ikke heller er for å utforske og ødelegge og utspeide landet at hans tjenere er kommet til deg?
4 Da tok Hanun Davids tjenere og lot dem rake og skar av deres klær midt på like til setet og lot dem så fare.
5 Og det kom noen og meldte David hva som hadde hendt hans menn; da sendte han folk som skulle møte dem; for de var grovelig vanæret; og kongen lot si: Bli i Jeriko til deres skjegg er vokst ut igjen, og kom så tilbake!
6 Da nå Ammons barn så at de hadde gjort seg forhatt hos David, sendte Hanun og Ammons barn tusen talenter sølv for å leie seg vogner og hestfolk fra Mesopotamia og fra syrerne i Ma'aka og fra Soba.
7 Så leide de seg da to og tretti tusen vogner og kongen i Ma'aka og hans folk, og de kom og leiret seg foran Medba; men også Ammons barn samlet seg fra sine byer og dro ut til strid.
8 Da David hørte dette, sendte han Joab avsted med hele hæren, de krigsvante menn.
9 Og Ammons barn rykket ut og stilte seg i fylking foran inngangen til byen; men kongene som var kommet dit, sto for seg selv på marken.
10 Da Joab så at han hadde fienden mot seg både foran og bak, valgte han ut en del av alt det utvalgte mannskap i Israel og stilte dem opp mot syrerne.
11 Men resten av folket overgav han til sin bror Absai, og de stilte seg i fylking mot Ammons barn.
12 Og han sa: Dersom syrerne blir meg for sterke, skal du komme meg til hjelp, og dersom Ammons barn blir deg for sterke, skal jeg hjelpe deg.
13 Vær modig, og la oss vise oss modige for vårt folk og for var Guds byer, så lar Herren gjøre hva. godt er i hans øyne!
14 Så rykket Joab fram med sine folk til strid mot syrerne, og de flyktet for ham.
15 Og da Ammons barn så at syrerne flyktet, så flyktet også de for hans bror Absai og dro seg inn i byen. Da dro Joab tilbake til Jerusalem.
16 Da syrerne så at de var blitt slått av Israel, sendte de bud at de syrere som bodde på andre siden av elven*, skulle dra ut; og Sofak, høvdingen over Hadaresers hær, førte dem. / {* Eufrat.}
17 Da dette ble meldt David, samlet han hele Israel og gikk over Jordan, og da han kom fram til dem, stilte han seg opp imot dem - han fylket sin hær mot syrerne, og de stred mot ham.
18 Men syrerne flyktet for Israel, og David drepte blant syrerne mannskapet på syv tusen vogner og førti tusen mann fotfolk; også hærføreren Sofak drepte han.
19 Da Hadaresers menn så at de var blitt slått av Israel, gjorde de fred med David og ble hans tjenere; og syrerne ville ikke mere hjelpe Ammons barn.
