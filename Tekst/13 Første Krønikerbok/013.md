## Kapittel 13

1 Og David holdt råd med høvedsmennene over tusen og over hundre, med alle høvdingene.
2 Og David sa til hele Israels menighet: Dersom det tykkes dere godt, og det kommer fra Herren vår Gud, så la oss sende bud til alle kanter til våre andre brødre i alle Israels land, og dessuten til prestene og levittene i de byer de har med jorder omkring, at de skal samle seg hos oss,
3 og la oss så flytte vår Guds ark hit til oss! For i Sauls dager spurte vi ikke etter den.
4 Da sa hele menigheten at så burde gjøres; for hele folket syntes det var rett.
5 Så samlet David hele Israel fra Sihor* i Egypt til bortimot Hamat for å hente Guds ark fra Kirjat-Jearim. / {* JOS 13, 3.}
6 Og David og hele Israel dro opp til Ba'ala, til Kirjat-Jearim, som hører til Juda, for å føre opp derfra Gud Herrens ark, han som troner på kjerubene, hvor hans navn nevnes.
7 Og de satte Guds ark på en ny vogn og førte den bort fra Abinadabs hus, og Ussa og Ahjo kjørte vognen.
8 Og David og hele Israel lekte for Guds åsyn av all makt både til sanger og citarer og harper og trommer og cymbler og trompeter.
9 Da de kom til Kidons treskeplass, rakte Ussa sin hånd ut for å ta fatt i arken; for oksene var blitt ustyrlige.
10 Da ble Herrens vrede tent opp mot Ussa, og han slo ham fordi han hadde rakt sin hånd ut mot arken, så han døde der for Guds åsyn.
11 Men David ble ille til mote fordi Herren hadde slått Ussa ned; derfor er dette sted blitt kalt Peres-Ussa like til denne dag.
12 Den dag ble David oppfylt av frykt for Gud og sa: Hvordan skulle jeg kunne føre Guds ark inn til meg?
13 Og David flyttet ikke arken inn til seg i Davids stad, men lot den føre bort til gititten Obed-Edoms hus.
14 Guds ark ble stående hos Obed-Edoms familie i hans hus i tre måneder; og Herren velsignet Obed-Edoms hus og alt hva hans var.
