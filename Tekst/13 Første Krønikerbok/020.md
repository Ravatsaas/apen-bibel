## Kapittel 20

1 Året etter, ved den tid da kongene pleier å dra ut i krig, tok Joab ut med krigshæren og herjet Ammons barns land, og da han kom til Rabba, kringsatte han det; men David ble i Jerusalem; og Joab tok Rabba og ødela byen.
2 Og David tok deres konges krone fra hans hode; det viste seg at den veide en talent gull, og der var på den en kostbar stein; nå kom den på Davids hode. Og det store hærfang han hadde tatt i byen, førte han med seg bort.
3 Og folket som bodde der, førte han ut og skar dem over med sager og treskesleder av jern eller hugg dem sønder med økser. Så gjorde David med alle Ammons barns byer. Deretter vendte David og alt folket tilbake til Jerusalem.
4 Siden kom det til et slag med filistrene ved Geser; da slo husatitten Sibbekai Sippai, som hørte til Rafas barn, og de ble ydmyket.
5 Så kom det igjen til strid med filistrene; og Elhanan, Ja'urs sønn, slo Lahmi, en bror av gittitten Goliat, som hadde et spyd hvis skaft var som en veverstang.
6 Enda en gang kom det til strid ved Gat. Der var en høyvoksen mann, som hadde seks fingrer på hver hånd og seks tær på hver fot - i alt fire og tyve fingrer og tær; han var og en etterkommer av Rafa.
7 Han hånte Israel; men Jonatan, sønn av Davids bror Simea, hugg ham ned.
8 Disse var etterkommere av Rafa i Gat, og de falt for Davids og hans menns hånd.
