## Kapittel 22

1 Og David sa: Her skal Herren Guds hus stå, og her skal brennofferalteret for Israel være.
2 Og David befalte at de fremmede som bodde i Israels land, skulle kalles sammen, og han satte stenhuggere til å hugge til steinene som Guds hus skulle bygges av.
3 Og David samlet jern i mengde til nagler i portdørene og til kramper og en slik mengde kobber at det ikke kunne veies,
4 og så meget sedertre at det ikke var tall på det; for sidonierne og tyrierne førte sedertre i mengde til David.
5 For David tenkte: Min sønn Salomo er ung og vek, og huset som skal bygges for Herren, må gjøres overmåte stort, så det kan være til pris og ære for ham i alle land; jeg vil derfor samle forråd for ham! Så samlet David forråd i mengde, før han døde.
6 Og han kalte sin sønn Salomo til seg og befalte ham bygge et hus for Herren, Israels Gud.
7 Og David sa til sin sønn Salomo: Jeg hadde i sinne å bygge et hus for Herrens, min Guds navn.
8 Men Herrens ord kom til meg, og det lød så: Du har utøst meget blod og ført store kriger; du skal ikke bygge et hus for mitt navn, for du har utøst meget blod på jorden for mitt åsyn.
9 Men du skal få en sønn; han skal være en fredens mann, og jeg vil la ham få fred for alle sine fiender rundt omkring; for Salomo[^1] skal være hans navn, og jeg vil la Israel ha fred og ro i hans dager.
10 Han skal bygge et hus for mitt navn, og han skal være min sønn, og jeg skal være hans far, og jeg skal trygge hans kongetrone over Israel for all tid.
11 Så være nå Herren med deg, min sønn, og vær lykkelig og bygg Herrens, din Guds hus, slik som han har lovt om deg!
12 Bare Herren vil gi deg visdom og forstand og sette deg over Israel, og du må holde Herrens, din Guds lov.
13 Da skal du ha lykke med deg, når du akter vel på å gjøre etter de bud og lover som Herren befalte Moses å pålegge Israel; vær frimodig og sterk, frykt ikke og reddes ikke!
14 Her har jeg med mye strev samlet hundre tusen talenter gull og tusen ganger tusen talenter sølv til Herrens hus, dessuten mere kobber og jern enn at det kan veies; så meget er det; tre og stein har jeg og samlet, og mere kan du selv legge til.
15 Arbeidere har du også i mengde, stenhuggere og murere og tømmermenn og dessuten alle slags folk som er kyndige i alle andre slags arbeid.
16 Av gull, sølv, kobber og jern er det så meget at det ikke er tall på det. Så ta da fatt på verket, og Herren være med deg!
17 Og David befalte alle Israels høvdinger å hjelpe Salomo, hans sønn, og sa:
18 Herren deres Gud er jo med dere og har gitt dere ro på alle kanter. For han har gitt landets innbyggere i min hånd, og landet er lagt under Herren og hans folk.
19 Vend nå deres hjerte og sjel til å søke Herren deres Gud, og gjør dere rede og bygg Gud Herrens helligdom, så dere kan føre Herrens pakts-ark og Guds hellige kar inn i det hus som skal bygges for Herrens navn!

[^1]:  d.e. fredsommelig.
