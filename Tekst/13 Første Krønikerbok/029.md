## Kapittel 29

1 Deretter sa kong David til alle dem som var kommet sammen: Salomo, min sønn, den eneste som Gud har utvalgt, er ung og vek, og arbeidet er stort; for den herlige bygning skal ikke være for et menneske, men for Herren Gud.
2 Av all min kraft har jeg samlet sammen for min Guds hus gull til det som skal være av gull, og sølv til det som skal være av sølv, og kobber til det som skal være av kobber, og jern til det som skal være av jern, og tre til det som skal være av tre, dessuten onyks-steiner og andre edelsteiner, steiner til innfatning, sorte glanssteiner og brokete steiner - alle slags dyre steiner og en mengde marmorsteiner.
3 Og fordi jeg har min Guds hus kjært, vil jeg også gi hva jeg eier av gull og sølv, til min Guds hus - foruten alt det jeg har samlet sammen til det hellige hus,
4 tre tusen talenter gull, gull fra Ofir, og syv tusen talenter renset sølv til å kle tempelrommenes vegger med,
5 så der kan være gull og sølv til alt det som skal være av gull og av sølv, og til alle slags arbeid av kunstneres hender. Hvem er nå villig til idag å fylle sin hånd med gaver til Herren?
6 Da kom de villig med gaver, både familienes overhoder og Israels stammehøvdinger og høvedsmennene over tusen og over hundre og oppsynsmennene over kongens arbeid:
7 Fem tusen talenter og ti tusen dariker gull og ti tusen talenter sølv og atten tusen talenter kobber og hundre tusen talenter jern gav de til arbeidet på Guds hus;
8 og de som eide edelsteiner, gav dem til skatten i Herrens hus, som gersonitten Jehiel hadde oppsyn over.
9 Og folket gledet seg over at de gav så villig; for med udelt hjerte gav de frivillig sine gaver til Herren; kong David gledet seg også storlig.
10 Og David lovet Herren i hele forsamlingens påhør, og han sa: Lovet være du, Herre, vår far Israels Gud, fra evighet og til evighet!
11 Deg, Herre, tilhører storheten og makten og æren og herligheten og majesteten, ja alt i himmelen og på jorden; ditt, Herre, er riket, og du er opphøyet over alt og har alt i din makt.
12 Rikdom og ære kommer fra deg, og du råder over alle ting; i din hånd er styrke og makt, og i din hånd står det å gjøre hva som helst stort og sterkt.
13 Så priser vi nå deg, vår Gud, og lover ditt herlige navn.
14 For hvem er vel jeg, og hva er mitt folk, at vi skulle være i stand til å gi en frivillig gave som denne. Fra deg kommer det alt sammen, og av det som din hånd har gitt oss, har vi gitt deg.
15 For vi er fremmede for ditt åsyn og gjester, som alle våre fedre; som en skygge er våre dager på jorden og uten håp*. / {* om noen forandring heri.}
16 Herre vår Gud! Alle disse rikdommer som vi har samlet sammen for å bygge deg et hus for ditt hellige navn, de kommer fra din hånd, og ditt er det alt sammen.
17 Jeg vet, min Gud, at du ransaker hjerter og har behag i oppriktighet; av et oppriktig hjerte har jeg villig gitt deg alt dette, og med glede har jeg nå sett hvordan ditt folk som står her, frivillig har gitt deg sine gaver.
18 Herre, du Abrahams, Isaks og Israels, våre fedres Gud! La dette alltid være ditt folks hjertelag og tanker, og vend deres hjerte til deg!
19 Og gi min sønn Salomo et udelt hjerte til å holde dine bud, dine vitnesbyrd og dine lover og utføre det alt sammen og bygge den herlige bygning som jeg har samlet forråd til.
20 Deretter sa David til hele forsamlingen: Lov Herren deres Gud! Og hele forsamlingen lovet Herren, sine fedres Gud, og bøyde seg og kastet seg ned for Herren og for kongen.
21 Så bar de slaktoffere fram for Herren; og dagen etter ofret de brennoffere til Herren: tusen okser, tusen værer, tusen lam, med tilhørende drikkoffere, og slaktoffere i mengde for hele Israel.
22 Og den dag spiste og drakk de for Herrens åsyn med stor glede, og de gjorde annen gang* Davids sønn Salomo til konge og salvet ham til en Herrens fyrste og Sadok til prest. / {* første gang 1KR 23, 1. 1KG 1, 33 fg.}
23 Og Salomo satt på Herrens trone som konge i sin far Davids sted; han hadde lykken med seg, og hele Israel var ham lydig,
24 og alle høvdingene og heltene og likeså alle kong Davids sønner hyldet kong Salomo.
25 Og Herren lot Salomo bli overmåte stor for hele Israels øyne og gav ham en kongelig herlighet som ingen konge i Israel før ham hadde hatt.
26 David, Isais sønn, hadde vært konge over hele Israel.
27 Den tid han var konge over Israel, var førti år; i Hebron regjerte han i syv år, og i Jerusalem regjerte han i tre og tretti år.
28 Og han døde i høy alder, mett av dager, rikdom og ære, og hans sønn Salomo ble konge i hans sted.
29 Hva som er å fortelle om kong David, både i hans første og i hans senere dager, det er oppskrevet i seeren Samuels krønike og i profeten Natans krønike og i seeren Gads krønike;
30 der er og fortalt om hele hans regjering og hans store gjerninger og om de tider som kom over ham og Israel og over alle andre land og riker.
