## Kapittel 1

1 I landet Us var det en mann som hette Job; han var en ulastelig og rettskaffen mann, som fryktet Gud og vek fra det onde.
2 Han fikk syv sønner og tre døtre,
3 og han eide syv tusen sauer og tre tusen kameler og fem hundre par okser og fem hundre eselhopper og hadde en stor mengde tjenere; han var mektigere enn alle Østens barn.
4 Hans sønner pleide å holde gjestebud på hver sin dag i hver sitt hus, og de sendte da bud til sine tre søstre og innbød dem til å spise og drikke sammen med dem.
5 Og så ofte en omgang av disse gjestebud var til ende, sendte Job bud etter dem og helliget dem; han sto tidlig opp om morgenen og ofret brennoffer, ett for hver av dem; for Job sa: Kanskje mine sønner har syndet og sagt Gud farvel i sitt hjerte. Slik gjorde Job alltid.
6 Så hendte det en dag at Guds sønner kom og stilte seg fram for Herren, og blant dem kom også Satan.
7 Og Herren sa til Satan: Hvor kommer du fra? Satan svarte Herren: Jeg har faret og flakket omkring på jorden.
8 Da sa Herren til Satan: Har du gitt akt på min tjener Job? For det er ingen på jorden som han - en ulastelig og rettskaffen mann, som frykter Gud og viker fra det onde.
9 Men Satan svarte Herren: Mon Job frykter Gud for intet?
10 Har du ikke hegnet om ham og om hans hus og om alt som hans er, på alle kanter? Hans henders gjerning har du velsignet, og hans flokker har bredt seg vidt utover i landet.
11 Men rekk bare hånden din og rør ved alt han har! Da vil han helt sikkert forbanne deg midt i ansiktet.
12 Da sa Herren til Satan: Se, alt som hans er, er i din hånd; men mot ham selv må du ikke rekke ut din hånd. Så gikk Satan bort fra Herrens åsyn.
13 Så hendte det en dag mens hans sønner og døtre spiste og drakk vin i den eldste brors hus,
14 da kom det et bud til Job og sa: Oksene pløyde, og eselhoppene beitet tett ved;
15 da kom sabeerne over dem og tok dem, og drengene hugg de ned med sverdet, og bare jeg alene slapp unna, så jeg kunne melde deg det.
16 Mens han enda talte, kom en annen og sa: Guds ild fór ned fra himmelen og rammet småfeet og drengene og brant dem opp, bare jeg alene slapp unna, så jeg kunne melde deg det.
17 Mens han enda talte, kom en annen og sa: Kaldeerne delte seg i tre flokker og overfalt kamelene og tok dem, og drengene hugg de ned med sverdet, og bare jeg alene slapp unna, så jeg kunne melde deg det.
18 Mens han enda talte, kom en annen og sa: Dine sønner og døtre spiste og drakk vin i den eldste brors hus;
19 da kom det med ett en sterk storm fra andre siden av ørkenen og støtte mot alle fire hjørner av huset, så det falt sammen over de unge folk, og de omkom, og bare jeg alene slapp unna, så jeg kunne melde deg det.
20 Da reiste Job seg og sønderrev sin kappe og klipte håret av sitt hode og kastet seg ned på jorden og tilba
21 og sa: Naken kom jeg av min mors liv, og naken skal jeg vende dit tilbake. Herren gav, og Herren tok; Herrens navn være lovet!
22 Under alt dette syndet Job ikke, og han lastet ikke Gud for det som hadde hendt ham.
