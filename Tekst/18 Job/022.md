## Kapittel 22

1 Da tok Elifas fra Teman til orde og sa:
2 Kan vel en mann være til gagn for Gud? Nei, bare seg selv gagner den forstandige.
3 Er det til noen nytte for den Allmektige at du er rettferdig, eller til noen vinning at du vandrer ulastelig?
4 Er det for din gudsfrykts skyld han refser deg eller går i rette med deg?
5 Er ikke din ondskap stor og dine misgjerninger uten ende?
6 Du tok jo pant av dine brødre uten grunn og dro klærne av de nakne.
7 Du gav ikke den trette vann å drikke, og den sultne nektet du brød.
8 Men den som gikk fram med vold, han fikk landet i eie, og den som var høyt aktet, bodde i det.
9 Enker har du latt fare tomhendt, og farløses armer ble knust.
10 Derfor er det snarer rundt omkring deg, og en hastig redsel forferder deg.
11 Eller ser du ikke mørket og den vannflom som dekker deg?
12 Er ikke Gud høy som himmelen? Og se de øverste stjerner, hvor høyt de står!
13 Og du sier: Hva vet Gud? Kan han vel dømme gjennom mørket?
14 Skyene er et dekke for ham, så han ikke ser noe, og på himmelens hvelving vandrer han.
15 Vil du følge den sti som syndens menn vandret på i de gamle dager,
16 de som ble bortrykket før tiden, og under hvis føtter grunnen fløt bort som en strøm,
17 de menn som sa til Gud: Vik fra oss, og som spurte hva den Allmektige vel skulle kunne gjøre for dem,
18 enda han hadde fylt deres hus med det som var godt? - Men de ugudeliges tanker er lang fra mine tanker. -
19 De rettferdige så det* og gledet seg, og de uskyldige spottet dem: / {* JBS 22, 16.}
20 Sannelig, våre fiender er tilintetgjort, og ild har fortært deres overflod.
21 Forlik deg nå med ham, så vil du få fred! Og så skal lykke times deg.
22 Ta imot lærdom av hans munn og legg deg hans ord på hjerte!
23 Vender du om til den Allmektige, da skal din lykke bli bygget opp igjen; men du må få urett bort fra dine telt.
24 Kast ditt gull i støvet og ditt Ofir-gull blant bekkenes steiner!
25 Så skal den Allmektige være ditt gull, være som dynger av sølv for deg,
26 for da skal du glede deg i den Allmektige og løfte ditt åsyn til Gud.
27 Du skal be til ham, og han skal høre deg, og du skal oppfylle dine løfter,
28 og setter du deg noe fore, da skal det lykkes for deg, og over dine veier skal det skinne lys;
29 når de fører nedover, skal du si: Opover! Han skal frelse den som slår sitt øye ned;
30 han skal redde endog den som ikke er uskyldig; ved dine henders renhet skal han bli reddet*. / {* når du ber for ham. 1TI 2, 8. JAK 5 16.}
