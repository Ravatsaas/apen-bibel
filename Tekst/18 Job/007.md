## Kapittel 7

1 Er ikke et menneskes liv på jorden en krigstjeneste, og hans dager som en dagarbeiders dager?
2 Lik en slave som higer etter skygge, og lik en dagarbeider som venter på sin lønn,
3 slik har jeg fått i eie måneder fulle av nød, og møyefulle netter er falt i min lodd.
4 Når jeg legger meg, da sier jeg: Når skal jeg stå opp? Og lang blir kvelden, og jeg blir trett av å kaste meg hit og dit inntil morgenlysningen.
5 Mitt kjøtt er kledd med makk og med skorper som av jord; min hud skrukner og brister.
6 Mine dager farer hurtigere avsted enn en veverskyttel, og de svinner bort uten håp.
7 Kom i hu at mitt liv er et pust! Aldri mere skal mitt øye se noe godt.
8 Den som nå ser meg, skal ikke mere få øye på meg; når dine øyne søker etter meg, er jeg ikke mere.
9 En sky blir borte og farer avsted; slik er det med den som farer ned til dødsriket - han stiger ikke opp derfra,
10 han vender ikke mere tilbake til sitt hus, og hans sted kjenner ham ikke lenger.
11 Så vil da heller ikke jeg legge bånd på min munn; jeg vil tale i min ånds trengsel, jeg vil klage i min sjels bitre smerte.
12 Er jeg et hav eller et havuhyre, siden du setter vakt over meg?
13 Når jeg sier: Min seng skal trøste meg, mitt leie skal hjelpe meg å bære min sorg,
14 da skremmer du meg med drømmer og forferder meg med syner.
15 Derfor foretrekker min sjel å kveles - heller døden enn disse avmagrede ben!
16 Jeg er kjed av dette; jeg lever ikke evindelig; la meg være, for mine dager er et pust.
17 Hva er et menneske, at du gir så meget akt på ham og retter dine tanker på ham,
18 at du opsøker ham hver morgen og prøver ham hvert øyeblikk?
19 Hvor lenge skal det vare før du vender dine øyne bort fra meg? Vil du ikke slippe meg til jeg får svelget mitt spytt?
20 Har jeg syndet, hva ondt gjorde jeg da mot deg, du menneskevokter? Hvorfor har du gjort meg til skive for deg, så jeg er meg selv til byrde?
21 Og hvorfor tilgir du ikke min brøde og forlater meg min misgjerning? For nå må jeg legge meg i støvet; når du søker meg, er jeg ikke mere.
