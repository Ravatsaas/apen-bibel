## Kapittel 32

1 De tre menn svarte ikke Job mere, fordi han var rettferdig i sine egne øyne.
2 Da ble Elihus vrede tent opp - han stammet fra Bus* og var sønn av Barak'el, av Rams ætt. Mot Job ble hans vrede tent opp, fordi han holdt seg selv for å være rettferdig for Gud, / {* 1MO 22, 21.}
3 og mot hans tre venner ble hans vrede tent opp, fordi de ikke fant noe svar og allikevel dømte Job skyldig.
4 Elihu hadde ventet med å tale til Job, fordi de andre var eldre av år enn han.
5 Da nå Elihu så at det ikke var noe svar i de tre menns munn, da ble hans vrede tent opp.
6 Så tok da Elihu, sønn av Barak'el, busitten, til orde og sa: Jeg er ung av år, og dere er gråhårede; derfor holdt jeg meg tilbake og torde ikke uttale for dere hva jeg vet.
7 Jeg tenkte: La alderen tale og de mange år forkynne visdom!
8 Dog, det er menneskets ånd og den Allmektiges åndepust som gjør forstandig.
9 De gamle er ikke alltid vise, ikke alltid forstår oldinger hva rett er.
10 Derfor sier jeg: Hør nå på meg! Også jeg vil uttale hva jeg vet.
11 Jeg ventet på deres ord, jeg lyttet etter forstandig tale fra dere, mens dere grundet på hva dere skulle si.
12 Jeg gav akt på dere; men det var ingen av dere som gjendrev Job, ingen som svarte på hans ord.
13 Si ikke: Vi har funnet visdom hos ham; bare Gud kan få bukt med ham, ikke noe menneske!
14 Han har jo ikke rettet sin tale mot meg, og med deres ord vil jeg ikke svare ham.
15 De er forferdet og svarer ikke mere; ordene er blitt borte for dem.
16 Skal jeg vente, fordi de ikke taler, fordi de står der og ikke svarer mere?
17 Også jeg vil nå svare for min del; også jeg vil uttale hva jeg vet.
18 For jeg er full av ord; ånden i mitt indre driver meg.
19 Mitt indre er som innestengt vin; som nyfylte skinnsekker vil det revne.
20 Jeg vil tale, så jeg kan få luft; jeg vil åpne mine lepper og svare.
21 Jeg vil ikke ta parti for noen, og jeg vil ikke smigre for noe menneske;
22 for jeg forstår ikke å smigre; ellers kunne min skaper lett rykke meg bort.
