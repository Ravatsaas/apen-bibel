## Kapittel 3

1 Deretter oplot Job sin munn og forbannet den dag han ble født.
2 Job tok til orde og sa:
3 Til grunne gå den dag da jeg ble født, og den natt som sa: Et guttebarn er undfanget!
4 Måtte den dag bli til mørke! Måtte Gud i det høye ikke spørre etter den, og intet lys stråle over den!
5 Gid mørke og dødsskygge må kreve den tilbake, gid skyer må leire seg over den, gid alt som gjør en dag mørk, må skremme den!
6 Den natt - måtte mulm ta den! Den glede seg ikke blant årets dager, den komme ikke med i måneders tall!
7 Ja, ufruktbar bli den natt! Aldri lyde det jubel i den!
8 Måtte de som forbanner dager, ønske ondt over den, de som er kyndige i å mane fram Leviatan!
9 Gid dens demrings stjerner må bli mørke! La den vente på lys, uten at det kommer! Måtte den aldri skue morgenrødens øyelokk -
10 fordi den ikke stengte døren til min mors liv og skjulte strev for mine øyne.
11 Hvorfor døde jeg ikke i mors liv? Hvorfor utåndet jeg ikke straks i fødselsstunden?
12 Hvorfor tok knær imot meg, og hvorfor bryster som jeg kunne die?
13 For da kunne jeg nå ligge og hvile; jeg kunne sove og hadde da ro -
14 sammen med konger og jordens styrere, som bygget seg ruiner,
15 eller med fyrster som eide gull, som fylte sine hus med sølv;
16 eller jeg var nå ikke til, slik som et nedgravd, ufullbåret foster, lik barn som aldri så lyset.
17 Der har de ugudelige holdt opp å rase, og der hviler de trette.
18 Der har alle fanger ro, de hører ikke driverens røst.
19 Liten og stor er der like, og slaven er fri for sin herre.
20 Hvorfor gir han* den lidende lys, og liv til dem som bærer sorg i sitt hjerte, / {* Gud.}
21 dem som venter på døden uten at den kommer, og som leter etter den ivrigere enn etter skjulte skatter,
22 dem som gleder seg like til jubel, som fryder seg når de finner en grav -
23 til den mann hvis vei er skjult for ham, og som Gud har stengt for på alle kanter?
24 For mine sukk er blitt mitt daglige brød, og mine klager strømmer som vannet.
25 For alt det fryktelige jeg reddes for, det rammer meg, og det jeg gruer for, det kommer over meg.
26 Jeg har ikke fred, ikke ro, ikke hvile - det kommer alltid ny uro.
