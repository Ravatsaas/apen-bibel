## Kapittel 40

1 Og Herren svarte Job ut av stormen og sa:
2 Omgjord dine lender som en mann! Jeg vil spørre deg, og du skal lære meg.
3 Vil du endog gjøre min rettferdighet til intet? Vil du dømme meg skyldig, så du får rett?
4 Har du slik en arm som Gud, og kan du tordne med en røst som hans?
5 Pryd deg med majestet og høyhet og kle deg i glans og herlighet!
6 La din vrede strømme fram og se på alle overmodige og ydmyk dem!
7 Se på alle overmodige og bøy dem og tred de ugudelige ned der de står!
8 Skjul dem alle i støvet, bind deres ansikter fast i mørket!
9 Da skal også jeg prise deg, fordi din høyre hånd kan hjelpe deg.
10 Se på Behemot[^1], som jeg har skapt like så vel som deg; den spiser gress som en okse.
11 Se hva kraft den har i sine lender, og hva styrke den har i sine bukmuskler!
12 Den strekker sin hale som en seder; senene i dens lår er sammenslynget.
13 Dens ben er som kobberrør, dens knokler som jernstenger.
14 Den er den ypperste av Guds skapninger; av sin skaper fikk den sitt sverd[^2].
15 Fjellene bærer fôr for den, og alle ville dyr leker der.
16 Under lotusbusker hviler den, i ly av rør og siv.
17 Lotusbusker gir den tak og skygge, piletrærne ved bekken omgir den.
18 Selv om strømmen går stri blir den ikke redd; den er trygg om så en Jordan fosser fram mot dens gap.
19 Kan noen fange den så den ser det? Kan noen dra en snare gjennom dens nese?
20 Kan du dra Leviatan[^3] opp med en krok og trykke dens tunge ned med et snøre?
21 Kan du sette en sivline i dens nese og gjennombore dens kjeve med en krok?
22 Vil den rette mange ydmyke bønner til deg eller tale blide ord til deg?
23 Vil den gjøre en pakt med deg, så du kan få den til din slave for all tid?
24 Kan du leke med den som med en fugl og binde den fast for dine små piker?
25 Kan et lag av fiskere kjøpslå om den, stykke den ut mellom kjøpmennene?
26 Kan du fylle dens hud med spyd og dens hode med harpuner?
27 Prøv å legge hånd på den! Den strid skal du komme til å minnes og ikke gjøre det igjen!
28 Nei, den som våger slikt, hans håp blir sveket; allerede ved synet av den styrter han til jorden.

[^1]:  flodhesten.
[^2]:  d.e. dens tenner.
[^3]:  krokodillen.
