## Kapittel 4

1 Da tok Elifas fra Teman til orde og sa:
2 Om en prøvde å tale et ord til deg, ville du da ta det ille opp? Men hvem kan vel holde sine ord tilbake?
3 Du har selv vist mange til rette, og maktløse hender styrket du;
4 dine ord reiste den snublende opp, og synkende knær gjorde du sterke.
5 Men nå, når det gjelder deg selv, blir du utålmodig, når det rammer deg, blir du forferdet.
6 Er ikke din gudsfrykt din tillit, din ulastelige ferd ditt håp?
7 Tenk etter: Hvem omkom uskyldig, og hvor gikk rettskafne til grunne?
8 Etter det jeg har sett, har de som pløyde urett og sådde nød, også høstet det.
9 De omkom for Guds ånde, og for hans vredes pust ble de til intet.
10 Løvens brøl og dens fryktelige røst hørtes ikke lenger, og ungløvenes tenner ble knust.
11 Løven omkom av mangel på rov, og løvinnens unger ble adspredt.
12 Og til meg stjal seg et ord; det lød for mitt øre som en hvisken,
13 under skiftende tanker ved nattlige syner, når dyp søvn faller på menneskene.
14 Frykt og beven kom over meg, så alle mine ben tok til å skjelve.
15 Og en ånd fór forbi mitt åsyn; hårene på mitt legeme reiste seg.
16 Den ble stående, men jeg skjelnet ikke klart hvordan den så ut - det var en skikkelse som sto der for mine øyne; jeg hørte en stille susen og en røst:
17 Er et menneske rettferdig for Gud, eller en mann ren for sin skaper?
18 Se, på sine tjenere stoler han ikke, og hos sine engler finner han feil*, / {* d.e. ufullkommenhet.}
19 hvor meget mere da hos dem som bor i hus av leire, og som har sin grunnvoll i støvet - de som knuses lettere enn møll.
20 Fra morgen til kveld - så er de sønderslått; uten at noen akter på det, går de til grunne for alltid.
21 Blir ikke teltsnoren dradd ut* hos dem? De dør, men ikke i visdom. / {* så deres jordiske telt (2KO 5, 1.) faller sammen.}
