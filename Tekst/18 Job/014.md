## Kapittel 14

1 Et menneske, født av en kvinne, lever en kort tid og mettes med uro.
2 Som en blomst skyter han opp og visner, han farer bort som skyggen og holder ikke stand.
3 Endog over en slik holder du dine øyne åpne, og meg fører du fram for din domstol!
4 Kunne det bare komme en ren av en uren! Ikke én!
5 Når hans dager er fastsatt, hans måneders tall bestemt hos deg, når du har satt ham en grense som han ikke kan overskride,
6 så vend ditt øye bort fra ham, så han kan ha ro så vidt at han kan glede seg som en dagarbeider ved sin dag!
7 For treet er det håp; om det hugges, så spirer det igjen, og på nye skudd mangler det ikke;
8 om dets rot eldes i jorden, og dets stubb dør ut i mulden,
9 så setter det allikevel knopper ved eimen av vannet og skyter greiner som et nyplantet tre.
10 Men når en mann dør, så ligger han der, når et menneske opgir ånden, hvor er han da?
11 Som vannet minker bort i en sjø, og som en elv etterhvert blir grunnere og tørker ut,
12 så legger et menneske seg ned og reiser seg ikke igjen; så lenge himmelen er til, våkner de ikke - de vekkes ikke opp av sin søvn.
13 Å om du ville gjemme meg i dødsriket og skjule meg der til din vrede var over - om du ville sette meg et tidsmål og så komme meg i hu!
14 Når en mann dør, lever han da opp igjen? Alle min krigstjenestes dager skulle jeg da vente, til min avløsning kom;
15 du skulle da rope, og jeg skulle svare deg; etter dine henders verk skulle du lenges.
16 Men nå teller du mine skritt og akter stadig på min synd.
17 Forseglet i en pung ligger min brøde, og du syr til over min misgjerning.
18 Men som et fjell faller og smuldres bort, og en klippe flyttes fra sitt sted,
19 som vannet huler ut stener og flommen skyller bort mulden, slik gjør du menneskets håp til intet;
20 du overvelder ham for alltid, og han farer bort; du forvender hans åsyn og lar ham fare.
21 Kommer hans barn til ære, da vet han det ikke, og blir de ringeaktet, da blir han det ikke var.
22 Bare over ham selv kjenner hans legeme smerte, og bare over ham selv sørger hans sjel.
