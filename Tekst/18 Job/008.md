## Kapittel 8

1 Da tok Bildad fra Suah til orde og sa:
2 Hvor lenge vil du tale så? Hvor lenge skal din munns ord være som et veldig vær?
3 Skulle vel Gud forvende retten, eller den Allmektige forvende rettferdigheten?
4 Har dine sønner syndet mot ham, så har han gitt dem deres brøde i vold.
5 Hvis du vender deg til Gud og beder den Allmektige om nåde,
6 hvis du er ren og oppriktig, da vil han våke over deg og gjenreise din rettferds bolig,
7 og din forrige lykke vil bli ringe mot din senere lykke, for den skal være overmåte stor.
8 For spør bare fremfarne slekter og akt på det som deres fedre har gransket ut
9 - for vi er fra igår og vet intet; for en skygge er våre dager på jorden -
10 de skal lære deg og si deg det og bære fram ord fra sitt hjerte.
11 Vokser sivet opp hvor det ikke er myrlendt? Blir starrgresset stort uten vann?
12 Enda står det friskt og grønt og blir ikke skåret; da visner det før alt annet gress.
13 Slik går det alle dem som glemmer Gud, og den gudløses håp går til grunne;
14 hans tillit avskjæres, og det han trøster seg til, er spindelvev.
15 Han støtter seg på sitt hus, men det står ikke; han holder seg fast i det, men det står ikke fast.
16 Frodig står han der i solens skinn, og hans skudd breder seg ut over hans have;
17 om en stenrøs slynger seg hans røtter, mellom stener trenger han seg fram.
18 Ryddes han bort fra sitt sted, så kjennes det ikke ved ham, men sier: Jeg har aldri sett deg.
19 Se, det er gleden på hans vei, og av mulden spirer andre fram.
20 Nei, Gud forkaster ikke en som er ulastelig, og han holder ikke ugudelige ved hånden.
21 Enda vil han fylle din munn med latter og dine lepper med jubel.
22 De som hater deg, skal klædes med skam, og de ugudeliges telt skal ikke mere finnes.
