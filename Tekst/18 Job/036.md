## Kapittel 36

1 Og Elihu ble ved og sa:
2 Vent litt på meg, så jeg kan få sagt deg min mening! For enda er der noe å si til forsvar for Gud.
3 Jeg vil hente min kunnskap langt borte fra, og jeg vil vise at min skaper har rett.
4 For sannelig, mine ord er ikke falske; en mann med fullkommen kunnskap har du for deg.
5 Se, Gud er sterk, men han akter ikke noen ringe; han er sterk i forstandens kraft.
6 Han lar ikke en ugudelig leve, og de undertrykte hjelper han til deres rett.
7 Han tar ikke sine øyne fra de rettferdige, og hos konger på tronen lar han dem sitte all deres tid høyt hedret.
8 Og om de blir bundet med lenker og fanget i ulykkens snarer,
9 så vil han dermed foreholde dem deres gjerninger, deres synder, at de viste seg gjenstridige,
10 og åpne deres øre for advarselen og formane dem til å vende om fra det onde.
11 Om de da hører og tjener ham, så får de leve sine dager i lykke og sine år i herlighet og glede.
12 Hører de ikke, da skal de gjennombores av spydet og omkomme i sin uforstand.
13 Men mennesker med gudløst sinn huser vrede; de roper ikke til Gud når han legger dem i bånd[^1].
14 De dør i ungdommen, og deres liv ender som tempel-bolernes[^2].
15 Han frelser de ulykkelige ved deres ulykke og åpner deres øre ved trengselen.
16 Også deg lokker han ut av trengselens svelg til en åpen plass hvor det ikke er trangt; og ditt bord skal være fullt av fete retter.
17 Men er du full av den ugudeliges brøde, så skal brøde og dom følges at.
18 La bare ikke vrede lokke deg til spott, og la ikke den store bot[^3] lokke deg på avvei!
19 Kan vel ditt skrik fri deg ut av trengsel, og kan vel alt ditt strev og slit utrette det?
20 Stund ikke etter natten, den natt da hele folkeslag blåses bort fra sitt sted!
21 Vokt deg, vend deg ikke til synd! For det har du mere lyst til enn til å lide.
22 Se, Gud er opphøyet i sin kraft; hvem er en læremester som han?
23 Hvem har foreskrevet ham hans vei, og hvem kan si: Du gjorde urett?
24 Kom i hu at du opphøyer hans gjerning, den som menneskene har sunget om!
25 All verden ser på den med lyst; menneskene skuer den langt borte fra.
26 Se, Gud er stor, og vi forstår ham ikke; hans års tall er uutgrundelig;
27 han drar vanndråper opp til seg, og av tåken siler regnet ned;
28 fra skyene strømmer det og drypper ned over mange mennesker.
29 Kan også noen forstå hvordan skyene breder seg ut, hvordan det braker fra hans telt[^4]?
30 Se, han breder ut sitt lys omkring seg og dekker det med havets røtter.[^5]
31 For slik straffer han folkeslag, men gir også føde i overflod.
32 Han dekker sine hender med lys og befaler det å fare ut mot fienden.
33 Hans tordenbrak bærer bud om ham; endog feet varsler når han rykker fram.

[^1]:  JBS 36, 8.
[^2]:  1KG 14, 24.
[^3]:  d.e. den store trengsel Gud har pålagt deg for dine synders skyld.
[^4]:  d.e. skyene.
[^5]:  d.e. skyer som stiger opp av havets dyp.
