## Kapittel 28

1 Sølvet har jo sin grube, og gullet, som renses, sitt finnested;
2 jern hentes fram av jorden, og stein smeltes til kobber.
3 De gjør ende på mørket, og inn i de innerste kroker gransker de steiner som ligger i det sorte mørke;
4 de bryter en sjakt langt borte fra menneskers bolig; der ferdes de glemt, dypt under menneskers føtter; der henger de og svever langt borte fra mennesker.
5 Av jorden kommer det brød; men inne i den blir alt veltet om som av ild.
6 Safiren har sin bolig i dens steiner, og gullklumper finnes der.
7 Ingen rovfugl kjenner stien dit ned, og intet falkeøye har sett den;
8 stolte rovdyr har ikke trådt på den, ingen løve har skredet fram over den.
9 På den hårde stein legger de sin hånd, de velter hele fjell om fra grunnen av.
10 I berget sprenger de ganger, og allehånde kostelige ting får de se.
11 De demmer for dryppet av vannårene og fører skjulte ting fram i lyset.
12 Men visdommen hvor skal den finnes? Og hvor har forstanden sin bolig?
13 Intet menneske kjenner dens verd, og den finnes ikke i de levendes land.
14 Dypet sier: I meg er den ikke, og havet sier: Den er ikke hos meg.
15 Den kan ikke kjøpes for kostelig gull, og dens pris ikke oppveies med sølv.
16 Den oppveies ikke med Ofirs gull, med den dyre onyks og safir.
17 Gull og glass kommer ikke opp imot den, og en kan ikke bytte den til seg for kar av fint gull.
18 Koraller og krystall kan ikke engang nevnes, og det å eie visdom er bedre enn perler.
19 Etiopias topas kommer ikke opp imot den; den kan ikke oppveies med det reneste gull.
20 Hvor kommer da visdommen fra? Og hvor har forstanden sin bolig?
21 Den er dulgt for alle levendes øyne, den er skjult for himmelens fugler;
22 avgrunnen og døden sier: Bare et frasagn om den er kommet oss for øre.
23 Gud kjenner veien til den, og han vet hvor den har sin bolig.
24 For hans øye når til jordens ender; allting under himmelen ser han.
25 Da han fastsatte vindens vekt og gav vannet dets mål,
26 da han satte en lov for regnet og en vei for lynstrålen,
27 da så han visdommen og åpenbarte den, da lot han den stå fram og utforsket den.
28 Og han sa til mennesket: Se, å frykte Herren, det er visdom, og å flykte det onde er forstand.
