## Kapittel 19

1 Da tok Job til orde og sa:
2 Hvor lenge vil dere bedrøve min sjel og knuse meg med ord?
3 Det er nå tiende gang dere håner meg og ikke skammer dere ved å krenke meg.
4 Har jeg virkelig faret vill, da blir min villfarelse min egen sak.
5 Vil dere virkelig opphøye dere over meg og vise meg at min vanære har rammet meg med rette?
6 Så vit da at Gud har gjort meg urett og satt sitt garn omkring meg!
7 Se, jeg roper: Vold! - men jeg får intet svar; jeg skriker om hjelp, men det er ingen rett å få.
8 Min vei har han stengt, så jeg ikke kommer fram, og over mine stier legger han mørke.
9 Min ære har han avkledd meg og tatt bort kronen fra mitt hode.
10 Han bryter meg ned på alle kanter, så jeg går til grunne, og han rykker opp mitt håp som et tre.
11 Han lar sin vrede brenne mot meg og akter meg som sin fiende.
12 Hans hærflokker kommer alle sammen og rydder seg vei mot meg, og de leirer seg rundt om mitt telt.
13 Mine brødre har han drevet langt bort fra meg, og mine kjenninger er blitt aldeles fremmede for meg.
14 Mine nærmeste holder seg borte, og mine kjente har glemt meg.
15 Mine husfolk og mine tjenestepiker akter meg for en fremmed; jeg er en utlending i deres øyne.
16 Kaller jeg på min tjener, så svarer han ikke; med egen munn må jeg bønnfalle ham.
17 Min ånde er motbydelig for min hustru, og min vonde lukt for min mors sønner.
18 Endog barn forakter meg; vil jeg reise meg, så taler de mot meg.
19 Alle mine nærmeste venner avskyr meg, og de jeg elsket, har vendt seg mot meg.
20 Mine ben trenger ut gjennom min hud og mitt kjøtt, og bare tannhinnen er enda urørt på meg.
21 Forbarm dere, forbarm dere over meg, dere mine venner! For Guds hånd har rørt ved meg.
22 Hvorfor forfølger dere meg slik som Gud og blir ikke mette av mitt kjøtt?
23 Men gid mine ord måtte bli opskrevet! Gid de måtte bli optegnet i en bok,
24 ja, med jerngriffel og bly for evig bli hugget inn i stein!
25 Men jeg - jeg vet min gjenløser lever, og som den siste skal han stå fram på støvet.
26 Og etter at denne min hud er blitt ødelagt, skal jeg ut fra mitt kjød skue Gud,
27 han som jeg skal skue, meg til gode, han som mine øyne skal se og ikke noen fremmed - mine nyrer tæres bort i mitt liv*. / {* av lengsel heretter, 2KO 5, 2.}
28 Når dere sier: Hvor vi skal forfølge ham! - dere har jo funnet skylden hos meg -
29 så frykt for sverdet! For vrede er en synd som er hjemfalt til sverd. Dette sier jeg for at dere skal tenke på at det kommer en dom.
