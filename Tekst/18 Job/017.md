## Kapittel 17

1 Min ånd[^1] er brutt, mine dager utslukket; bare graver har jeg for meg.
2 Sannelig, spott omgir meg på alle kanter, og mitt øye må dvele ved deres trettekjære ferd.
3 Så sett nå et pant, gå i borgen for meg hos deg selv! Hvem skulle ellers gi meg håndslag[^2]?
4 Du har jo lukket deres hjerte for innsikt; derfor vil du ikke la dem vinne.
5 Den som forråder venner, så de blir til bytte[^3], hans barns øyne skal tæres bort.
6 Jeg er satt til et ordspråk for folk; jeg er en mann som blir spyttet i ansiktet.
7 Mitt øye er sløvt av gremmelse, og alle mine lemmer er som en skygge.
8 Rettskafne forferdes over dette, og den skyldfrie harmes over den gudløse;
9 men den rettferdige holder fast ved sin vei, og den som har rene hender, får enn mere kraft.
10 Men dere - kom bare igjen alle sammen! Jeg finner dog ikke noen vismann blant dere.
11 Mine dager er faret forbi, mine planer sønderrevet - mitt hjertes eiendom!
12 Natt gjør de til dag, lyset, sier de, er nærmere enn det mørke som ligger like for meg.
13 Når jeg håper på dødsriket som mitt hus, reder i mørket mitt leie,
14 roper til graven: Du er min far, til makken: Du er min mor og min søster,
15 hvor er da mitt håp? Mitt håp - hvem øyner det?
16 Til dødsrikets bommer farer de[^4] ned, på samme tid som jeg går til hvile i støvet.

[^1]:  livskraft.
[^2]:  d.e. gå i borgen for meg, OSP 6, 1; 11, 15.
[^3]:  for sine forfølgere.
[^4]:  mine forhåpninger.
