## Kapittel 38

1 Og Herren svarte Job ut av et stormvær og sa:
2 Hvem er han som formørker mitt råd med ord uten forstand?
3 Nuvel, omgjord dine lender som en mann! Så vil jeg spørre deg, og du skal lære meg.
4 Hvor var du da jeg grunnfestet jorden? Si fram hvis du vet det!
5 Hvem fastsatte vel dens mål? Vet du det? Eller hvem spente målesnor ut over den?
6 Hvor ble dens støtter rammet ned, eller hvem la dens hjørnestein,
7 mens alle morgenstjerner jublet, og alle Guds sønner ropte av fryd?
8 Og hvem lukket for havet med dører, da det brøt fram og gikk ut av mors liv,
9 da jeg gjorde skyer til dets klær og skodde til dets svøp
10 og merket av en grense for det og satte bom og dører
11 og sa: Hit skal du komme og ikke lenger, her skal dine stolte bølger legge seg?
12 Har du i dine dager befalt morgenen å bryte fram, har du vist morgenrøden dens sted,
13 for at den skulle gripe fatt i jordens ender, og de ugudelige ristes bort fra den?
14 Jorden tar da form slik som leire under seglet, og tingene treder fram som en kappe,
15 og de ugudelige unddras sitt lys[^1], og den løftede arm knuses.
16 Er du kommet til havets kilder, og har du vandret på dypets bunn?
17 Har dødens porter vist seg for deg, og har du sett dødsskyggens porter?
18 Har du sett ut over jordens vidder? Si fram dersom du kjenner alt dette!
19 Hvor er veien dit hvor lyset bor? Og mørket - hvor er dets sted,
20 så du kunne hente det fram til dets område, så du kjente stiene til dets hus?
21 Du vet det vel; dengang ble du jo født, og dine dagers tall er stort.
22 Er du kommet til forrådskammerne for snøen, og har du sett forrådshusene for haglet,
23 som jeg har oppspart til trengselens tid, til kampens og krigens dag?
24 Hva vei følger lyset når det deler seg, og østenvinden når den spreder seg over jorden?
25 Hvem har åpnet renner for regnskyllet og vei for lynstrålen
26 for å la det regne over et øde land, over en ørken hvor intet menneske bor,
27 for å mette ørk og øde og få gressbunnen til å gro?
28 Har regnet noen far? Eller hvem har avlet duggens dråper?
29 Av hvis liv er vel isen gått fram, og himmelens rim - hvem fødte det?
30 Vannet blir hårdt som stein, og havets overflate stivner.
31 Kan du knytte Syvstjernens bånd, eller kan du løse Orions lenker?
32 Kan du føre Dyrekretsens stjernebilder fram i rette tid, og Bjørnen med dens unger[^2] - kan du styre deres gang?
33 Kjenner du himmelens lover? Fastsetter du dens herredømme over jorden?
34 Kan din røst nå opp til skyen, så en flom av vann dekker deg?
35 Kan du sende ut lynene, så de farer avsted, så de sier til deg: Se, her er vi?
36 Hvem har lagt visdom i de mørke skyer, eller hvem har lagt forstand i luftsynet?
37 Hvem teller skyene med visdom, og himmelens vannsekker - hvem heller vannet ut av dem,
38 når støvet flyter sammen til en fast masse, og jordklumpene henger fast ved hverandre?

[^1]:  d.e. mørket; JBS 24, 17.
[^2]:  JBS 9, 9.
