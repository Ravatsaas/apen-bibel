## Kapittel 23

1 Da tok Job til orde og sa:
2 Enda idag gjelder min klage for å være gjenstridighet; min hånd hviler dog tungt på mitt sukk[^1].
3 Bare jeg visste å finne ham og kunne komme fram til hans trone!
4 Jeg skulle legge min sak fram for hans åsyn og fylle min munn med beviser.
5 Jeg skulle få vite de ord han ville svare meg, og merke meg hva han ville si til meg.
6 Skulle han da med full kraft stride mot meg? Mon ikke just han skulle akte på mine ord?
7 Da skulle en rettskaffen mann gå i rette med ham, og jeg skulle slippe fra min dommer for all tid.
8 Men går jeg mot øst, så er han ikke der; går jeg mot vest, så blir jeg ikke var ham;
9 er han virksom i nord, så ser jeg ham ikke; går han mot syd, så øyner jeg ham ikke.
10 For han kjenner den vei jeg holder meg til; prøvde han meg, så skulle jeg gå fram av prøven som gullet.
11 Min fot holdt seg i hans spor; jeg fulgte hans vei og bøyde ikke av.
12 Fra hans leppers bud vek jeg ikke; fremfor min egen lov[^2] aktet jeg på hans munns ord.
13 Men han er den eneste, og hvem hindrer ham? Hva hans sjel lyster, det gjør han.
14 For han fullbyrder det han har fastsatt for meg, og av slikt er det meget hos ham.
15 Derfor reddes jeg for ham; tenker jeg på det[^3], så bever jeg for ham.
16 Og Gud har knekket mitt mot, og den Allmektige har forferdet meg,
17 fordi jeg ikke ble rykket bort før mørket kom, og fordi han ikke skjulte ulykkens natt for meg.

[^1]:  d.e. jeg søker dog å dempe min klage.
[^2]:  RMR 7, 23.
[^3]:  JBS 23, 14.
