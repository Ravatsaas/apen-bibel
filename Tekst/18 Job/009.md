## Kapittel 9

1 Da tok Job til orde og sa:
2 Ja visst, jeg vet at det er så; hvordan skulle en mann kunne ha rett mot Gud?
3 Om han hadde lyst til å gå i rette med Gud, kunne han ikke svare ham ett til tusen.
4 Vis som han er av hjerte og veldig i styrke - hvem trosset ham og kom vel fra det,
5 han som flytter fjell før de vet av det, som velter dem i sin vrede,
6 som rister jorden, så den viker fra sitt sted, og dens støtter bever,
7 som befaler solen, så den ikke går opp, og som setter segl for stjernene,
8 som alene utspenner himmelen og skrider fram over havets høyder,
9 som har skapt Bjørnen[^1], Orion* og Syvstjernen* og Sydens stjernekammere,
10 som gjør store, uransakelige ting og under uten tall?
11 Han går forbi meg, og jeg ser ham ikke; han farer forbi, og jeg merker ham ikke.
12 Han griper sitt rov - hvem vil hindre ham, hvem vil si til ham: Hva gjør du?
13 Gud holder ikke sin vrede tilbake; under ham måtte Rahabs hjelpere bøye seg.
14 Hvordan skulle da jeg kunne svare ham og velge mine ord imot ham,
15 jeg som ikke kunne svare om jeg enn hadde rett, men måtte be min dommer om nåde!
16 Om jeg ropte, og han svarte meg, kunne jeg ikke tro at han hørte min røst,
17 han som ville knuse meg i storm og uten årsak ramme meg med sår på sår,
18 som ikke ville tillate meg å dra ånde, men ville mette meg med lidelser.
19 Gjelder det styrke, så sier han: Se, her er jeg! Gjelder det rett: Hvem vil stevne meg?
20 Hadde jeg enn rett, skulle dog min egen munn dømme meg skyldig; var jeg enn uskyldig, ville han dog si at jeg hadde urett.
21 Skyldløs er jeg; jeg bryr meg ikke om å leve - jeg forakter mitt liv.
22 Det kommer ut på ett; derfor sier jeg: Skyldløs eller ugudelig - han gjør dem begge til intet.
23 Når svepen brått rammer med død, spotter han de uskyldiges lidelse.
24 Jorden er gitt i den ugudeliges hånd; han tilhyller dens dommeres åsyn[^2]. Er det ikke han som gjør det, hvem er det da?
25 Mine dager har vært hastigere enn en løper; de er bortflyktet uten å ha sett noe godt;
26 de har faret avsted som båter av rør, som en ørn som slår ned på sitt bytte.
27 Om jeg sier: Jeg vil glemme min sorg, jeg vil la min mørke mine fare og se glad ut,
28 da gruer jeg for alle mine plager; jeg vet jo at du ikke frikjenner meg.
29 Jeg skal jo være ugudelig - hvorfor gjør jeg meg da forgjeves strev?
30 Om jeg vasket meg med snø og renset mine hender med lut,
31 da skulle du dyppe meg i en grøft, så mine klær vemmedes ved meg.
32 For han er ikke en mann som jeg, så jeg kunne svare ham, så vi kunne gå sammen for retten;
33 det er ikke noen voldgiftsmann mellom oss, som kunne legge sin hånd på oss begge.
34 Når han bare tok sitt ris bort fra meg, og hans redsler ikke skremte meg!
35 Da skulle jeg tale uten å reddes for ham; for slik[^3] er jeg ikke, det vet jeg med meg selv.

[^1]:  forskjellige stjernebilder, JBS 38, 31 fg. AMO 5, 8.
[^2]:  så de ikke kan skjelne rett fra urett.
[^3]:  d.e. slik at jeg skulle reddes for ham.
