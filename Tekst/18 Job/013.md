## Kapittel 13

1 Se, alt sammen har mitt øye sett, mitt øre hørt og merket seg.
2 Det dere vet, vet også jeg; jeg står ikke tilbake for dere.
3 Men jeg vil tale til den Allmektige, og jeg har lyst til å rettferdiggjøre meg for Gud.
4 Men dere spinner løgn sammen, dere er alle dårlige leger.
5 Gid dere ville tie stille! Det skulle bli regnet dere til visdom.
6 Hør nå på min tilrettevisning og merk på refselsene fra mine lepper!
7 Vil dere tale urett til forsvar for Gud, og vil dere til hans forsvar tale svik?
8 Vil dere ta hans parti, eller vil dere være sakførere for Gud?
9 Vil det gå dere godt når han ransaker dere, eller vil dere narre ham, som en narrer et menneske?
10 Han vil tukte dere, om dere i lønndom tar parti for ham.
11 Vil ikke hans høyhet forferde dere, og redselen for ham falle over dere?
12 Visdomsordene deres er ordtak av aske; Skansene deres er skanser av leire.
13 Ti, la meg være, så jeg kan tale, så får det komme over meg hva det vil!
14 Hvorfor skulle jeg bære mitt kjøtt mellom mine tenner*? Jeg vil legge mitt liv i min hånd**. / {* søke å redde mitt liv.} / {** sette det på spill.}
15 Se, han vil drepe meg - jeg venter på ham; jeg vil bare rettferdiggjøre mine veier for hans åsyn.
16 Også det skal bli meg til frelse; for ingen gudløs kommer for hans åsyn.
17 Hør da nøye på mitt ord og la min forklaring trenge inn i deres ører!
18 Se, jeg har saken i orden; jeg vet jeg skal få rett.
19 Hvem er den som vil gå i rette med meg? Ja, da vil jeg tie og oppgi ånden.
20 Bare to ting må du ikke gjøre mot meg, da skal jeg ikke skjule meg for ditt åsyn:
21 Ta din hånd bort fra meg, og la ikke dine redsler forferde meg!
22 Så kall da, og jeg skal svare; eller la meg tale, og svar du meg!
23 Hvor mange misgjerninger og synder har jeg? La meg få vite min brøde og min synd!
24 Hvorfor skjuler du ditt åsyn og holder meg for din fiende?
25 Vil du skremme et bortblåst blad og forfølge det tørre strå? -
26 siden du idømmer meg så hårde lidelser og lar meg arve min ungdoms misgjerninger
27 og setter mine føtter i stokken og vokter på alle mine veier og drar en ring om mine fotsåler,
28 og dette gjør du mot en som tæres bort som makk-ett tre, som et møllspist klesplagg.
