## Kapittel 6

1 Da tok Job til orde og sa:
2 Gid min gremmelse ble veid, og min ulykke samtidig lagt på vekten!
3 For nå er den tyngre enn havets sand; derfor var mine ord tankeløse.
4 For den Allmektiges piler sitter i meg, og min ånd drikker deres gift; Guds redsler stiller seg opp imot meg.
5 Skriker vel et villesel midt i det grønne gress? Eller brøler en okse foran sitt fôr?
6 Hvem vil spise det som det ingen smak er i, uten salt? Eller er det smak i eggehvite?
7 Det byr meg imot å røre ved det*; det er for meg som utskjemt mat. / {* d.e. ved mine lidelser.}
8 Gid min bønn måtte bli hørt, og Gud ville oppfylle mitt håp!
9 Og måtte det behage Gud å knuse meg, å slippe løs sin hånd og avskjære min livstråd!
10 Da hadde jeg enda en trøst, og jeg skulle springe av glede midt i den skånselløse smerte; for jeg har ikke fornektet den Helliges ord.
11 Hva kraft har jeg, så jeg kunne holde ut, og hva blir enden med meg, så jeg kunne være tålmodig?
12 Er da min kraft som stenens kraft? Eller er mitt kjøtt av kobber?
13 Er jeg da ikke aldeles hjelpeløs? Er ikke all utsikt til frelse fratatt meg?
14 Den ulykkelige burde møte kjærlighet hos sin venn, selv om han opgir frykten for den Allmektige.
15 Men mine brødre har sviktet som en bekk, som strømmer hvis vann skyller over,
16 som er grumset av is, og som det skjuler seg sne i;
17 men på den tid de treffes av solens glød, tørkes de ut; når det blir hett, svinner de bort.
18 Karavaner som er på veien til dem, bøyer av; de drar opp i ørkenen og omkommer.
19 Temas karavaner speidet etter dem, Sjebas reisefølger satte sitt håp til dem;
20 de ble til skamme, fordi de stolte på dem; de kom dit og ble skuffet.
21 Slik er dere nå blitt til intet; dere ser ulykken og blir redde.
22 Har jeg vel bedt dere at dere skulle gi meg noe eller bruke noe av deres gods til beste for meg,
23 at dere skulle frelse meg av fiendens hånd og løskjøpe meg fra voldsmenn?
24 Lær meg, så skal jeg tie, og vis meg hvori jeg har faret vill!
25 Hvor kraftige er ikke rettsindige ord! Men hva gagn er det i en refselse fra dere?
26 Tenker dere på å refse ord? Ord av en fortvilet mann hører jo vinden til.
27 Endog om en farløs kunne dere kaste lodd og kjøpslå om deres venn.
28 Men gjør nå så vel å se på meg! Skulle jeg vel ville lyve dere midt opp i ansiktet?
29 Vend om, la det ikke skje urett! Vend om, jeg har enda rett i dette.
30 Er det urett på min tunge, eller skulle min gane ikke merke hva som er ondt?
