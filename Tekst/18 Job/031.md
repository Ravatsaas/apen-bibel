## Kapittel 31

1 En pakt hadde jeg gjort med mine øyne, at jeg ikke skulle se på en jomfru.
2 Hva lodd ville jeg ellers få av Gud i himmelen, eller hva arv av den Allmektige i det høye?
3 Rammer ikke fordervelse den urettferdige, og ulykke dem som gjør det onde?
4 Ser ikke han mine veier, og teller han ikke alle mine skritt?
5 Dersom jeg har faret fram med falskhet, og min fot har hastet til svik
6 - la Gud veie meg på rettferds vektskål, og han skal se at jeg er uten skyld -
7 dersom mine skritt har bøyd av fra veien, og mitt hjerte har fulgt mine øyne, og dersom der er noen flekk på mine hender,
8 gid da en annen må spise det jeg har sådd, og gid det jeg har plantet, må rykkes opp med rot!
9 Dersom mitt hjerte har latt seg dåre for en kvinnes skyld, og jeg har luret ved min nestes dør,
10 gid da min hustru må male korn[^1] for en annen, og andre menn bøye seg over henne!
11 For slikt er en skjenselsdåd, det er en misgjerning, hjemfalt til dom;
12 det er en ild som fortærer like til avgrunnen; alt mitt gods skulle den gjøre ende på.
13 Har jeg krenket retten til slaven eller slavekvinnen min når de hadde konflikter med meg?
14 Hva skulle jeg da gjøre om Gud sto opp, og hva skulle jeg svare ham om han gransket saken?
15 Har ikke han som skapte meg i mors liv, skapt også dem, og har ikke en og den samme dannet oss i mors liv?
16 Har jeg nektet fattigfolk det de ønsket, og latt enkens øyne tæres bort?
17 Har jeg ett mitt brød alene, så den farløse ikke fikk spise av det?
18 Nei, fra min ungdom av vokste han opp hos meg som hos en far, og fra min mors liv av førte jeg henne[^2] ved hånden.
19 Har jeg kunnet se en ulykkelig uten klær eller en fattig uten et plagg å ha på seg?
20 Måtte ikke hans lender velsigne meg, fordi han fikk varme seg med ull fra mine sauer?
21 Har jeg løftet min hånd mot den farløse, fordi jeg var sikker på å få medhold i retten?
22 Gid da min skulder må falle fra sitt ledd, og min arm bli brutt løs fra sin skål!
23 For Guds straff fylte meg med redsel, og mot hans velde maktet jeg intet.
24 Har jeg satt mitt håp til gullet og sagt til gullklumpen: Du er min tillit?
25 Har jeg gledet meg fordi min rikdom ble stor, og fordi min hånd vant meg meget gods?
26 Når jeg så sollyset, hvordan det strålte, og månen, hvor herlig den skred fram,
27 ble da mitt hjerte dåret i lønndom, så jeg sendte dem håndkyss[^3]?
28 Nei, også det ville være en misgjerning, hjemfalt til dom; for da hadde jeg fornektet Gud i det høye.
29 Har jeg gledet meg ved min fiendes uferd og jublet når ulykken rammet ham?
30 Nei, jeg tillot ikke min munn å synde ved å forbanne ham og ønske ham døden.
31 Må ikke mine husfolk vitne at enhver fikk mette seg ved mitt bord?
32 Aldri måtte en fremmed ligge utenfor mitt hus om natten; jeg åpnet mine dører for den veifarende.
33 Har jeg, som mennesker pleier, skjult mine synder og dulgt min misgjerning i min barm,
34 fordi jeg fryktet den store mengde og var redd for de fornemme slekters forakt, så jeg tidde stille og ikke gikk ut av min dør?
35 Å, om jeg hadde noen som ville høre på meg! Se, her er min underskrift[^4], la den Allmektige svare meg! Å, om jeg hadde det skrift min motpart har satt opp!
36 Sannelig, jeg skulle ta det på min skulder, jeg skulle feste det til mitt hode som en krone;
37 jeg skulle gjøre ham regnskap for alle mine skritt, som en fyrste skulle jeg møte ham.
38 Dersom min åker skriker over meg, og alle dens furer gråter,
39 dersom jeg har fortæret dens grøde uten betaling og utslukket dens eiers liv,
40 gid det da må vokse torner på min åker istedenfor hvete og ugress istedenfor bygg! Her ender Jobs ord.

[^1]:  2MO 11, 5.
[^2]:  enken, JBS 31, 16.
[^3]:  så jeg gjorde meg skyldig i avgudsdyrkelse.
[^4]:  mitt underskrevne innlegg i saken.
