## Kapittel 5

1 Rop du bare! Er det vel noen som svarer deg? Og til hvem av de hellige vil du vende deg?
2 For harme slår dåren ihjel, og vrede dreper den tåpelige.
3 Jeg så en dåre skyte røtter; men med ett måtte jeg rope ve over hans bolig.
4 Hans barn var uten hjelp; de ble trådt ned i porten, og det var ingen som frelste dem.
5 De hungrige spiste opp hans avling, ja, midt ut av torner hentet de den, og snaren lurte på hans gods.
6 For ikke skyter ulykke opp av støvet, og strev spirer ikke fram av jorden;
7 men mennesket fødes til strev, slik som ildens gnister flyver høyt i været.
8 Men jeg ville[^1] vende meg til Gud og overlate min sak til ham,
9 han som gjør store, uransakelige ting, under uten tall,
10 som sender regn utover jorden og lar vann strømme utover markene,
11 som opphøyer de ringe og lar de sørgende nå fram til frelse,
12 som gjør de kløktiges råd til intet, så deres hender ikke får utrettet noe som varer,
13 han som fanger de vise i deres kløkt og lar de listiges råd bli forhastet;
14 om dagen støter de på mørke, og om middagen famler de som om natten.
15 Og slik frelser han den fattige fra sverdet, fra deres munn og fra den sterkes hånd,
16 og det blir håp for den ringe, og ondskapen må lukke sin munn.
17 Ja, salig er det menneske Gud refser, og den Allmektiges tukt må du ikke akte ringe!
18 For han sårer, og han forbinder; han slår, og hans hender leger.
19 I seks trengsler skal han berge deg, og i den syvende skal intet ondt røre deg.
20 I hungersnød frir han deg fra døden og i krig fra sverdets vold.
21 For tungens svepe skal du være skjult, og du skal ikke frykte når ødeleggelsen kommer.
22 Ødeleggelse og hunger skal du le av, og for jordens ville dyr skal du ikke frykte;
23 for med markens steiner står du i pakt, og markens ville dyr holder fred med deg.
24 Og du skal få se at ditt telt er trygt, og ser du over din eiendom, skal du intet savne.
25 Og du skal få se at din slekt blir tallrik, og dine etterkommere som jordens urter.
26 Du skal i fullmoden alder gå i graven, slik som kornbånd føres inn sin tid.
27 Se, dette er det vi har utgransket, og slik er det. Hør det og merk deg det!

[^1]:  om jeg var i ditt sted.
