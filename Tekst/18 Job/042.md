## Kapittel 42

1 Da svarte Job Herren og sa:
2 Jeg vet at du kan alt, og at ingen tanke er umulig å utføre for deg.
3 Hvem er den som vil formørke ditt råd i uforstand? Derfor må jeg si: Jeg har talt om det jeg ikke forsto, om det som var meg for underlig, og som jeg ikke skjønte.
4 Men hør nå, så vil jeg tale! Jeg vil spørre deg, og du skal lære meg.
5 Bare hva ryktet meldte, hadde jeg hørt om deg; men nå har mitt øye sett deg.
6 Derfor kaller jeg alt tilbake og angrer i støv og aske.
7 Da Herren hadde talt disse ord til Job, sa han til Elifas fra Teman: Min vrede er tent opp mot deg og dine to venner; for dere har ikke talt rett om meg, som min tjener Job.
8 Ta derfor syv okser og syv værer og gå til min tjener Job og ofre dem som brennoffer for dere! Og min tjener Job skal be for dere; bare ham vil jeg bønnhøre, så jeg ikke gjør med dere etter deres uforstand; for dere har ikke talt rett om meg, som min tjener Job.
9 Så gikk Elifas fra Teman og Bildad fra Suah og Sofar fra Na'ama og gjorde som Herren hadde talt til dem; og Herren bønnhørte Job.
10 Og Herren gjorde ende på Jobs ulykke, da han ba for sine venner; og Herren øket alt det Job hadde hatt, til det dobbelte.
11 Og alle hans brødre kom til ham, og alle hans søstre og alle som hadde kjent ham før, og de spiste med ham i hans hus og viste ham medynk og trøstet ham for all den ulykke Herren hadde latt komme over ham; og de gav ham hver en kesitte[^1] og hver en gullring.
12 Og Herren velsignet Jobs siste dager mere enn hans første[^2], og han fikk fjorten tusen sauer og seks tusen kameler og tusen par okser og tusen eselhopper.
13 Og han fikk syv sønner og tre døtre.
14 Den ene datter kalte han Jemima, den annen Kesia og den tredje Keren-Happuk.
15 Så fagre kvinner som Jobs døtre fantes ikke i hele landet; og deres far gav dem arv blant deres brødre.
16 Deretter levde Job hundre og førti år, og han så sine barn og barnebarn i fjerde ledd.
17 Og Job døde, gammel og mett av dager.

[^1]:  1MO 33, 19.
[^2]:  JBS 1, 3; 8, 7.
