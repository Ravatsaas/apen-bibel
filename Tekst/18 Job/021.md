## Kapittel 21

1 Da tok Job til orde og sa:
2 Hør aktsomt på mitt ord og la dette være den trøst dere yder meg!
3 Tål meg, så jeg kan få tale, og når jeg har talt, kan du spotte.
4 Mon min klage gjelder et menneske? Eller hvorfor skulle min ånd ikke bli utålmodig?
5 Vend dere til meg og bli forferdet og legg hånd på munn!
6 Kommer jeg det i hu, så forferdes jeg, og mitt kjød gripes av skjelving.
7 Hvorfor blir de ugudelige i live, blir gamle og tiltar endog i velmakt?
8 De ser sine barn trives omkring seg, og sine etterkommere har de for sine øyne.
9 Deres hus er sikre mot redsler, og Guds ris kommer ikke over dem.
10 Hans okse parrer seg og spiller ikke, hans ku kalver og kaster ikke i utide.
11 De slipper sine barn ut som småfeet, og deres smågutter hopper omkring.
12 De synger til tromme og citar, og de gleder seg ved fløytens lyd.
13 De lever sine dager i lykke, og i et øyeblikk farer de ned til dødsriket.
14 Og dog sa de til Gud: Vik fra oss! Vi har ikke lyst til å kjenne dine veier.
15 Hva er den Allmektige, at vi skulle tjene ham, og hva gagn skulle vi ha av å vende oss til ham med bønn?
16 Ja[^1], men deres lykke står ikke i deres egen hånd. - [^2]De ugudeliges tanker er langt fra mine tanker.
17 Hvor ofte utslukkes vel de ugudeliges lampe, og hvor ofte hender det at ulykke kommer over dem? Hvor ofte tildeler han dem vel smerter i sin vrede?
18 Hvor ofte blir de vel som strå for vinden, som agner stormen fører bort?
19 Men Gud[^3] gjemmer hans straff til hans barn. - [^4]Ja, men han burde straffe ham selv, så han fikk kjenne det.
20 Med egne øyne burde han få se sin undergang, og av den Allmektiges vrede burde han få drikke selv.
21 For hva bryr han seg om sitt hus etter sin død, når hans måneders tall er ute?
22 Vil noen lære Gud visdom, han som dømmer de høyeste[^5]?
23 Den ene dør midt i sin velmakt, helt trygg og rolig;
24 hans kar var fulle av melk, og margen i hans ben var saftfull.
25 Den andre dør med sorg i hjertet og har aldri nytt noen lykke.
26 Begge ligger de i støvet, og makk dekker dem.
27 Se, jeg kjenner deres tanker og de onde råd hvormed dere gjør urett mot meg;
28 for dere sier: Hvor er tyrannens hus, og hvor er det telt de ugudelige bor i?
29 Har dere aldri spurt dem som har faret vidt omkring? Og dere vil vel ikke forkaste deres vitnesbyrd,
30 at den onde spares på ulykkens dag, på vredens dag føres han unna.
31 Hvem foreholder ham hans ferd like i hans ansikt? og når han gjør noe, hvem gjengjelder ham det?
32 Til graven bæres han med ære, og over gravhaugen holder de vakt.
33 Søt er hans hvile i dalens muld, og alle mennesker vandrer i hans spor, og det er ikke tall på dem som har gått foran ham.
34 Hvor kan dere da trøste meg med så tom en trøst? Av deres svar blir det bare troløshet tilbake.

[^1]:  vil dere si.
[^2]:  Her begynner Jobs svar.
[^3]:  vil dere si.
[^4]:  Dette er Jobs svar.
[^5]:  d.e. englene.
