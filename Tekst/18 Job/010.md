## Kapittel 10

1 Min sjel er lei av mitt liv, jeg vil la min klage ha fritt løp, jeg vil tale i min sjels bitre smerte.
2 Jeg vil si til Gud: Fordøm meg ikke, la meg vite hvorfor du strider mot meg!
3 Tykkes det deg godt at du undertrykker, at du forkaster det dine hender med omhu har dannet, og lar ditt lys skinne over ugudeliges råd?
4 Har du menneskeøyne, eller ser du slik som et menneske ser?
5 Er dine dager som et menneskes dager, eller dine år som en manns dager? -
6 siden du søker etter min misgjerning og leter etter min synd,
7 enda du vet at jeg ikke er ugudelig, og at det ingen er som redder av din hånd.
8 Dine hender har dannet meg og gjort meg, helt og i alle deler, og nå vil du ødelegge meg!
9 Kom i hu at du har dannet meg som leiren, og nå lar du meg vende tilbake til støvet igjen!
10 Helte du meg ikke ut som melk og lot meg størkne som ost?
11 Med hud og kjøtt kledde du meg, og med ben og sener gjennomvevde du meg.
12 Liv og miskunnhet har du gitt meg, og din varetekt har vernet om min ånd.
13 Og dette* gjemte du i ditt hjerte, jeg vet at dette hadde du i sinne: / {* det som oppregnes JBS 10, 14 fg.}
14 Syndet jeg, så ville du vokte på meg og ikke frikjenne meg for min misgjerning;
15 var jeg skyldig, da ve meg, men var jeg uskyldig, skulle jeg dog ikke kunne løfte mitt hode, mett av skam og med min elendighet for øye;
16 og hevet det seg dog, så ville du jage etter meg som en løve, og igjen vise deg forunderlig mot meg;
17 du ville føre nye vitner mot meg og øke din harme mot meg, sende alltid nye hærflokker mot meg.
18 Hvorfor lot du meg utgå av mors liv? Jeg skulle ha oppgitt ånden, og intet øye skulle ha sett meg;
19 jeg skulle ha vært som om jeg aldri hadde vært til; fra mors liv skulle jeg ha vært båret til graven.
20 Er ikke mine dager få? - Han holde opp! Han la meg være, så jeg kan bli litt glad,
21 før jeg går bort for ikke å vende tilbake, bort til mørkets og dødsskyggens land,
22 et land så mørkt som den sorteste natt, hvor dødsskygge og forvirring råder, og hvor lyset er som den sorteste natt!
