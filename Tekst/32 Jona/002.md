## Kapittel 2

1 Men Herren lot en stor fisk komme og sluke Jonas, og Jonas var i fiskens buk tre dager og tre netter.
2 Og Jonas ba til Herren sin Gud fra fiskens buk
3 og sa: Jeg kalte på Herren i min nød, og han svarte meg; fra dødsrikets skjød ropte jeg, du hørte min røst.
4 Du kastet meg i dypet, midt i havet, og vannstrømmer omgav meg; alle dine brenninger og dine bølger gikk over meg.
5 Jeg tenkte: Jeg er støtt bort fra dine øyne. Men jeg skal igjen skue opp til ditt hellige tempel.
6 Vannene omringet meg like til sjelen, dypet omgav meg, tang innhyllet mitt hode,
7 til fjellenes grunnvoller sank jeg ned, jordens bommer var lukket etter meg for evig. Men du førte mitt liv opp av graven, Herre min Gud!
8 Da min sjel vansmektet i meg, kom jeg Herren i hu, og min bønn kom til deg i ditt hellige tempel.
9 De som holder seg til de tomme avguder, de forlater sin miskunnhet*. / {* sin miskunnelige Gud; SLM 144, 2.}
10 Men jeg vil ofre til deg med takksigelses røst; det jeg har lovt, vil jeg holde; frelsen hører Herren til.
11 Så spydde fisken på Herrens bud Jonas ut på det tørre land.
