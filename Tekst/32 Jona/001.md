## Kapittel 1

1 Herrens ord kom til Jonas, Amittais sønn, og det lød så:
2 Stå opp, gå til Ninive, den store stad, og tal for den! For deres ondskap er steget opp og er kommet for mitt åsyn.
3 Men Jonas sto opp og ville flykte til Tarsis, bort fra Herrens åsyn; og han dro ned til Joppe og fant der et skip som skulle gå til Tarsis, og han betalte frakten og gikk ombord for å fare med dem til Tarsis, bort fra Herrens åsyn.
4 Men Herren sendte en sterk vind ut over havet, og det ble en stor storm på havet, og skipet var i ferd med å knuses.
5 Da ble skipsfolkene redde og ropte hver til sin gud, og de kastet de ting som var i skipet, ut i havet for å lette skipet. Men Jonas var steget ned i skipets nederste rom og lå i fast søvn.
6 Skibsføreren gikk da til ham og sa: Hvordan kan du sove så fast? Stå opp og rop til din gud! Kanskje den gud vil tenke på råd for oss, så vi ikke går under.
7 Og de sa til hverandre: Kom, la oss kaste lodd, så vi kan få vite hvem som er skyld i at denne ulykke har hendt oss! Så kastet de lodd, og loddet falt på Jonas.
8 Da sa de til ham: Si oss hvem som er skyld i at denne ulykke har hendt oss! Hva er ditt ærend, og hvor kommer du fra? Hva land er du fra, og hva folk hører du til?
9 Han svarte: Jeg er en hebreer, og jeg frykter Herren, himmelens Gud, ham som har gjort havet og det tørre land.
10 Da ble mennene grepet av en stor frykt, og de sa til ham: Hvorfor har du gjort dette? For de visste at han flyktet fra Herrens åsyn; det hadde han fortalt dem.
11 Og de sa til ham: Hva skal vi gjøre med deg, for at havet kan legge seg for oss? For havet ble mere og mere opprørt.
12 Han svarte: Ta meg og kast meg i havet! Så vil havet legge seg for dere; for jeg vet at det er for min skyld denne store storm er kommet over dere.
13 Mennene prøvde nå å ro tilbake til land, men de maktet det ikke; for sjøen slo sterkere og sterkere mot dem.
14 Da ropte de til Herren og sa: Å Herre, la oss ikke gå under fordi denne mann skal dø, og la ikke uskyldig blod komme over oss! For du, Herre, har gjort som du ville.
15 Så tok de Jonas og kastet ham i havet; da holdt havet opp å rase.
16 Og mennene ble grepet av stor frykt for Herren, og de ofret takkoffer til Herren og gjorde løfter.
