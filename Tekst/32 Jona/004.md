## Kapittel 4

1 Men det syntes Jonas meget ille om, og hans vrede ble opptent.
2 Og han ba til Herren og sa: Å Herre! Var det ikke det jeg sa da jeg enda var i mitt land? Derfor flyktet jeg dengang til Tarsis; for jeg visste at du er en nådig og barmhjertig Gud, langmodig og rik på miskunnhet og angrer det onde.
3 Så ta nå, Herre, mitt liv! For jeg vil heller dø enn leve.
4 Men Herren sa: Er det med rette din vrede er tent opp?
5 Jonas var gått ut av byen; han hadde satt seg østenfor byen, og der hadde han gjort seg en løvhytte og satt under den i skyggen for å se hvordan det gikk med byen.
6 Da lot Gud Herren et kikajontre vokse opp over Jonas til å skygge over hans hode, så han kunne bli fri sitt mismot; og Jonas gledet seg høylig over kikajontreet.
7 Men dagen etter, da morgenen brøt fram, lot Gud en orm komme, som stakk kikajontreet så det visnet.
8 Og da solen sto opp, sendte Gud en lummer østenvind, og solen stakk Jonas' hode, så han vansmektet; da ønsket han seg døden og sa: Jeg vil heller dø enn leve.
9 Men Gud sa til Jonas: Er det med rette din vrede er tent opp for kikajontreets skyld? Han svarte: Ja, med rette er min vrede tent opp inntil døden.
10 Da sa Herren: Du ynkes over kikajontreet, som du ikke har hatt strev med og ikke oppelsket, som ble til på en natt og forgikk på en natt;
11 og jeg skulle ikke ynkes over Ninive, den store stad, hvor det er mere enn tolv ganger ti tusen mennesker som ikke kjenner forskjell mellom høyre og venstre, og en mengde dyr!
