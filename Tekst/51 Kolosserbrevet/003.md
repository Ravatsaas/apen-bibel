## Kapittel 3

1 Er dere da oppreist med Kristus, da søk det som er der oppe, der Kristus sitter ved Guds høyre hånd!
2 La deres hu stå til det som er der oppe, ikke til det som er på jorden!
3 Dere er jo død, og deres liv er skjult med Kristus i Gud;
4 når Kristus, vårt liv, åpenbares, da skal og dere åpenbares med ham i herlighet.
5 Så død da deres jordiske lemmer: utukt, urenhet, brynde, ond lyst og havesyke, som jo er avgudsdyrkelse;
6 for disse ting kommer Guds vrede over vantroens barn;
7 iblant dem vandret også dere før i tiden, da dere levde i disse ting;
8 men nå skal også dere avlegge dem alle: vrede, hissighet, ondskap, spott, skammelig snakk av deres munn;
9 lyv ikke mot hverandre, dere som har avkledd dere det gamle menneske med dets gjerninger
10 og ikledd dere det nye, som fornyes til kunnskap etter sin skapers billede;
11 her er ikke greker og jøde, omskjærelse og forhud, barbar, skyter, slave, fri, men Kristus er alt og i alle.
12 Iklæ dere da, som Guds utvalgte, hellige og elskede, inderlig barmhjertighet, godhet, ydmykhet, saktmodighet, langmodighet,
13 så dere tåler hverandre og tilgir hverandre om noen har klagemål imot noen; som Kristus har tilgitt dere, slik og dere!
14 Men over alt dette iklæ dere kjærligheten, som er fullkommenhetens sambånd.
15 Og Kristi fred råde i deres hjerter, den som dere og ble kalt til i ett legeme, og vær takknemlige!
16 La Kristi ord bo rikelig hos dere, så dere lærer og formaner hverandre i all visdom med salmer og lovsanger og åndelige viser og synger yndig i deres hjerter for Gud,
17 og alt som dere gjør i ord eller i gjerning, gjør det alt i den Herre Jesu navn, idet dere takker Gud Far ved ham!
18 Dere hustruer! underordne dere under deres menn, som det sømmer seg i Herren!
19 Dere menn! elsk deres hustruer og vær ikke bitre mot dem!
20 Dere barn! vær lydige mot deres foreldre i alle ting! for dette er velbehagelig i Herren.
21 Dere fedre! oppegg ikke deres barn, for at de ikke skal tape motet!
22 Dere tjenere! vær lydige i alle ting imot deres herrer etter kjødet, ikke med øyentjeneste, som de som vil tekkes mennesker, men i hjertets enfold, idet dere frykter Herren!
23 Det dere gjør, gjør det av hjertet, som for Herren og ikke for mennesker,
24 for dere vet at dere skal få arven til lønn av Herren. Tjen den Herre Kristus!
25 for den som gjør urett, skal få igjen den urett han gjorde, og det blir ikke gjort forskjell på folk.
