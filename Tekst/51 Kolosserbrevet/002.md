## Kapittel 2

1 For jeg vil at dere skal vite hvor stor strid jeg har for dere og dem i Laodikea og så mange som ikke har sett mitt åsyn i kjødet,
2 for at deres hjerter må bli trøstet, så de knyttes sammen i kjærlighet og når fram til hele rikdommen av den fullvisse innsikt, til kunnskap om Guds hemmelighet, det er Kristus,
3 i hvem alle visdommens og kunnskapens skatter er skjult til stede.
4 Dette sier jeg for at ingen skal dåre dere ved lokkende tale.
5 For om jeg enn er fraværende i kjødet, så er jeg dog hos dere i ånden, idet jeg med glede ser deres gode orden og den faste grunn i deres tro på Kristus.
6 Slik som dere altså mottok Kristus Jesus som Herre, så vandre i ham,
7 så dere er rotfestet og blir bygget opp i ham og faste i troen, slik som dere har lært, rike på den med takksigelse.
8 Se til at det ikke må være noen som gjør dere til sitt rov ved verdslig visdom og tomt bedrag, etter menneskenes lære, etter verdens barnelærdom og ikke etter Kristus.
9 For i ham bor hele guddommens fylde legemlig,
10 Og dere er fylt i ham, som er hovedet for all makt og myndighet,
11 han i hvem dere og ble omskåret med en omskjærelse som ikke er gjort med hender, ved avkledningen av kjødets legeme, ved Kristi omskjærelse,
12 idet dere ble begravet med ham i dåpen, og i den ble dere og oppreist med ham ved troen på Guds kraft, han som oppreiste ham fra de døde.
13 Også dere, som var døde ved deres overtredelser og deres kjøds forhud, dere gjorde han levende med ham, idet han tilgav oss alle våre overtredelser
14 og utslettet skyldbrevet mot oss, som var skrevet med bud, det som gikk oss imot, og det tok han bort idet han naglet det til korset.
15 Han avvæbnet maktene og myndighetene og stilte dem åpenlyst til skue, idet han viste seg som seierherre over dem på korset.
16 La derfor ingen dømme dere for mat eller drikke, eller i spørsmål om høytid eller nymåne eller sabbat;
17 disse ting er en skygge av det som skulle komme, men legemet hører Kristus til.
18 La ingen frarøve dere kamp-prisen, om noen prøver på det ved ydmykhet og engle-dyrkelse, idet han gir seg av med syner, blir opblåst uten grunn av sitt kjødelige sinn
19 og ikke holder fast ved hovedet, hvorfra hele legemet, hjulpet og sammenføyet ved sine ledemot og bånd, vokser Guds vekst.
20 Er dere avdød med Kristus fra verdens barnelærdom, hvorfor gir de dere da, som om dere levde i verden, slike bud:
21 Ta ikke! smak ikke! rør ikke!
22 - ting som dog alle sammen er bestemt til å fortæres ved bruken - etter menneskenes bud og lærdommer,
23 som vel har ord for visdom ved selvvalgt dyrkelse og ydmykhet og mishandling av legemet, ikke ved noe som er ære verdt, bare til mettelse for kjødet?
