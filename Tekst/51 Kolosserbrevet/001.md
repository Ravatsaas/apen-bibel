## Kapittel 1

1 Paulus, ved Guds vilje Kristi Jesu apostel, og broderen Timoteus
2 - til de hellige og troende brødre i Kristus i Kolossæ: Nåde være med dere og fred fra Gud vår Fader!
3 Vi takker alltid Gud og vår Herre Jesu Kristi Fader når vi ber for dere,
4 etter at vi har hørt om deres tro på Kristus Jesus og den kjærlighet som dere har til alle de hellige,
5 for det håps skyld som er gjemt for dere i himlene, som dere forut har hørt om ved sannhetens ord i evangeliet,
6 som er kommet til dere, slik som det og er i hele verden og bærer frukt og vokser som hos dere, fra den dag dere hørte det og lærte å kjenne Guds nåde i sannhet,
7 slik som dere har lært av Epafras, vår elskede medtjener, som er en tro Kristi tjener for dere,
8 han som også har fortalt oss om deres kjærlighet i Ånden.
9 Derfor holder vi fra den dag vi hørte det, ikke opp med å gjøre bønn for dere og be at dere må fylles med kunnskap om hans vilje i all åndelig visdom og forstand,
10 at dere kan vandre verdig for Herren til velbehag i alt, så dere bærer frukt og vokser i all god gjerning ved kunnskapen om Gud,
11 så dere styrkes med all styrke etter hans herlighets kraft til all tålmodighet og langmodighet,
12 så dere med glede takker Faderen, som gjorde oss skikkede til å få del i de helliges arvelodd i lyset,
13 han som fridde oss ut av mørkets makt og satte oss over i sin elskede Sønns rike,
14 i hvem vi har forløsningen, syndenes forlatelse.
15 Og han er et billede av Gud den usynlige, den førstefødte fremfor enhver skapning;
16 for i ham er alle ting skapt, de i himlene og de på jorden, de synlige og de usynlige, enten det så er troner eller herredømmer eller makter eller myndigheter; alt er det skapt ved ham og til ham,
17 og han er før alle ting, og alle ting står ved ham.
18 Og han er hovedet for legemet, som er menigheten, han som er ophavet, den førstefødte av de døde, for at han i alle deler skulle være den ypperste;
19 for det var Guds vilje at hele hans fylde skulle ta bolig i ham,
20 og ved ham å forlike alle ting med seg, idet han gjorde fred ved hans korses blod, - ved ham, enten det er de på jorden eller de i himlene.
21 Også dere, som før i tiden var fremmede og fiender ved deres sinnelag, i de onde gjerninger,
22 dere har han nå forlikt i hans jordiske legeme ved døden, for å fremstille dere hellige og ulastelige og ustraffelige for sitt åsyn,
23 så sant dere blir ved i troen, grunnfestet og faste, og ikke lar dere rokke fra det håp evangeliet gir, det som dere har hørt, som er blitt forkynt for enhver skapning under himmelen, og som jeg, Paulus, er blitt tjener for.
24 Nå gleder jeg meg over mine lidelser for dere og utfyller i mitt kjød det som enda fattes i Kristi trengsler, for hans legeme, som er menigheten,
25 hvis tjener jeg er blitt etter den Guds husholdning som er meg gitt iblant dere, det vil si å fullføre Guds ord,
26 den hemmelighet som har vært skjult fra alle tiders og slekters ophav, men nå er blitt åpenbaret for hans hellige,
27 for hvem Gud ville kunngjøre hvor rik på herlighet denne hemmelighet er iblant hedningene, det er Kristus iblant dere, håpet om herlighet.
28 Og ham forkynner vi, idet vi formaner hvert menneske og lærer hvert menneske med all visdom for å fremstille hvert menneske fullkomment i Kristus.
29 For dette arbeider jeg og, idet jeg strider ved hans kraft, som virker i meg med styrke.
