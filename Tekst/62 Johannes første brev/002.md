## Kapittel 2

1 Mine barn! dette skriver jeg til dere for at dere ikke skal synde; og om noen synder, da har vi en talsmann hos Faren, Jesus Kristus, den rettferdige,
2 og han er en soning for våre synder, dog ikke bare for våre, men og for hele verdens.
3 Og derav vet vi at vi kjenner ham: om vi holder hans bud.
4 Den som sier: Jeg kjenner ham, og ikke holder hans bud, han er en løgner, og i ham er ikke sannheten;
5 men den som holder hans ord, i ham er sannelig kjærligheten til Gud blitt fullkommen. På dette kjenner vi at vi er i ham.
6 Den som sier at han blir i ham, han er og skyldig å vandre slik som han vandret.
7 Dere elskede! det er ikke et nytt bud jeg skriver til dere, men et gammelt bud, som dere hadde fra begynnelsen; det gamle bud er det ord som dere har hørt.
8 Og dog er det et nytt bud jeg skriver til dere, og det er sant i ham og i dere; for mørket viker bort, og det sanne lys skinner allerede.
9 Den som sier at han er i lyset, og som hater sin bror, han er enda i mørket.
10 Den som elsker sin bror, han blir i lyset, og det er ikke anstøt i ham.
11 Men den som hater sin bror, han er i mørket og vandrer i mørket, og han vet ikke hvor han går hen, fordi mørket har blindet hans øyne.
12 Jeg skriver til dere, mine barn, fordi deres synder er dere tilgitt for hans navns skyld;
13 jeg skriver til dere, dere fedre, fordi dere kjenner ham som er fra begynnelsen; jeg skriver til dere, dere unge, fordi dere har seiret over den onde. Jeg har skrevet til dere, mine barn, fordi dere kjenner Faren;
14 jeg har skrevet til dere, dere fedre, fordi dere kjenner ham som er fra begynnelsen; jeg har skrevet til dere, dere unge, fordi dere er sterke, og Guds ord blir i dere, og dere har seiret over den onde.
15 Elsk ikke verden, heller ikke de ting som er i verden! Om noen elsker verden, da er kjærligheten til Faren ikke i ham;
16 for alt det som er i verden, kjødets lyst og øynenes lyst og storaktighet i levnet, er ikke av Faren, men av verden.
17 Og verden forgår og dens lyst; men den som gjør Guds vilje, blir til evig tid.
18 Mine barn! det er den siste time; og som dere har hørt at Antikristen kommer, så er det og nå kommet mange antikrister; derav skjønner vi at det er den siste time.
19 De er gått ut fra oss, men de var ikke av oss: for hadde de vært av oss, så var de blitt hos oss; men det skulle bli åpenbart at ikke alle er av oss.
20 Og dere har salvelse av den Hellige og vet alt.
21 Jeg skriver ikke til dere fordi dere ikke kjenner sannheten, men fordi dere kjenner den og vet at ingen løgn er av sannheten.
22 Hvem er løgneren uten den som nekter at Jesus er Kristus? Dette er Antikristen, den som nekter Faren og Sønnen.
23 Hver den som nekter Sønnen, har heller ikke Faren; den som bekjenner Sønnen, har og Faren.
24 La det bli i dere som dere hørte fra begynnelsen! Dersom det dere hørte fra begynnelsen, blir i dere, skal og dere bli i Sønnen og i Faren.
25 Og dette er det løfte han lovte oss: det evige liv.
26 Dette skriver jeg til dere om dem som forfører dere.
27 Og dere - den salvelse som dere fikk av ham, den blir i dere, og dere trenger ikke til at noen skal lære dere; men som hans salvelse lærer dere alt, så er det og sannhet og ikke løgn; og bli i ham, slik som den lærte dere!
28 Og nå, mine barn, bli i ham, for at vi, når han åpenbares, kan ha frimodighet og ikke bli til skamme for ham ved hans komme!
29 Dersom dere vet at han er rettferdig, så skjønner dere at hver den som gjør rettferdighet, er født av ham.
