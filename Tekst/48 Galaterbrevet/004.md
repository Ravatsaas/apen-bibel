## Kapittel 4

1 Men jeg sier: Så lenge arvingen er barn, er det ingen forskjell mellom ham og en slave, enda han er herre over alt sammen;
2 men han er under formyndere og husholdere inntil den tid som hans far forut har fastsatt.
3 Slik var også vi, dengang vi var barn, bundet i slaveri under verdens barnelærdom;
4 men da tidens fylde kom, utsendte Gud sin Sønn, født av en kvinne, født under loven,
5 for at han skulle kjøpe dem fri som var under loven, for at vi skulle få barnekår.
6 Og fordi dere er sønner, har Gud sendt sin Sønns Ånd i våre hjerter, som roper: Abba, Far!
7 Så er du da ikke lenger slave, men sønn; men er du sønn, da er du og arving ved Gud.
8 Men dengang da dere ikke kjente Gud, slavet dere under de guder som i virkeligheten ikke er guder;
9 men nå, da dere kjenner Gud, ja det som mere er, er kjent av Gud, hvordan kan dere da vende om igjen til den skrøpelige og fattige barnelærdom? vil dere da på ny igjen slave under den?
10 Dere tar vare på dager og måneder og tider og år;
11 jeg frykter for dere at jeg kanskje forgjeves har gjort meg strev med dere.
12 Vær som jeg! for jeg er jo som dere. Brødre! jeg ber dere. Dere har ingen urett gjort meg;
13 men dere vet at det var på grunn av skrøpelighet i mitt kjød at jeg første gang kom til å forkynne evangeliet for dere;
14 og til tross for den fristelse som voldtes dere ved mitt kjød, ringeaktet og avskydde dere meg ikke. Dere tok imot meg som en Guds engel, ja, som Kristus Jesus.
15 Hvor dere dengang priste dere salige! for jeg gir dere det vitnesbyrd at hadde det vært mulig, så hadde dere revet deres øyne ut og gitt meg dem.
16 Så er jeg da blitt deres fiende ved å si dere sannheten!
17 De legger seg etter dere med en iver som ikke er god; men de vil stenge dere ute, for at dere skal være ivrige for dem.
18 Men det er godt å vise iver i det gode alltid, og ikke bare når jeg er til stede hos dere.
19 Mine barn, som jeg igjen føder med smerte, inntil Kristus vinner skikkelse i dere!
20 Jeg skulle ønske å være til stede hos dere nå og omskifte min røst; for jeg er rådvill med dere.
21 Si meg, dere som vil være under loven: Hører dere ikke loven?
22 Det er jo skrevet at Abraham hadde to sønner, én med slavekvinnen og én med den frie kvinne;
23 men slavekvinnens sønn er født etter kjødet, den frie kvinnes derimot ifølge løftet.
24 I dette ligger en dypere mening under; for disse kvinner er to pakter, den ene fra berget Sinai, og den føder barn inn i slaveri; dette er Hagar.
25 For Hagar er berget Sinai i Arabia, og svarer til det Jerusalem som nå er; for det er i slaveri med sine barn.
26 Men det Jerusalem som er der oppe, er fritt, og det er vår mor;
27 for det er skrevet: Vær glad, du ufruktbare, du som ikke føder! bryt ut og rop, du som ikke har veer! for den enslige kvinnes barn er mange flere enn hennes som har mannen.
28 Men vi, brødre, er løftets barn, slik som Isak.
29 Men slik som dengang han som var født etter kjødet, forfulgte ham som var født etter Ånden, slik og nå.
30 Men hva sier Skriften? Driv ut slavekvinnen og hennes sønn! for slavekvinnens sønn skal ingenlunde arve med den frie kvinnes sønn.
31 Derfor, brødre, er vi ikke slavekvinnens barn, men den frie kvinnes.
