## Kapittel 1

1 Paulus, apostel, ikke av mennesker eller ved noe menneske, men ved Jesus Kristus og Gud Fader, som oppvakte ham fra de døde,
2 og alle de brødre som er hos meg - til menighetene i Galatia:
3 Nåde være med dere og fred fra Gud Fader og vår Herre Jesus Kristus,
4 han som gav seg selv for våre synder for å fri oss ut av den nærværende onde verden etter vår Guds og Faders vilje;
5 ham være æren i all evighet! Amen.
6 Jeg undrer meg over at dere så snart vender dere bort fra ham som kalte dere ved Kristi nåde, til et annet evangelium,
7 skjønt der ikke er noe annet; det er bare noen som forvirrer dere og vil forvrenge Kristi evangelium.
8 Men selv om vi eller en engel fra himmelen forkynner dere et annet evangelium enn det som vi har forkynt dere, han være forbannet!
9 Som vi før har sagt, så sier jeg og nå igjen: Om noen forkynner dere et annet evangelium enn det som dere har mottatt, han være forbannet!
10 Taler jeg nå mennesker til vilje, eller Gud? eller søker jeg å tekkes mennesker? Søkte jeg enda å tekkes mennesker, da var jeg ikke Kristi tjener.
11 Jeg kunngjør dere, brødre, at det evangelium som er blitt forkynt av meg, ikke er menneske-verk;
12 for heller ikke jeg har mottatt det eller lært det av noe menneske, men ved Jesu Kristi åpenbaring.
13 Dere har jo hørt hvordan jeg før i tiden levde som jøde, at jeg over all måte forfulgte Guds menighet og ødela den,
14 og jeg gikk videre i jødedommen enn mange jevnaldrende i mitt folk, jeg var enda mere nidkjær for mine fedrene lærdommer.
15 Men da han som utvalgte meg fra mors liv og kalte meg ved sin nåde,
16 etter sin vilje åpenbarte sin Sønn i meg, for at jeg skulle forkynne evangeliet om ham blant hedningene, da samrådde jeg meg ikke med kjød og blod,
17 heller ikke dro jeg opp til Jerusalem til dem som var apostler før meg; men jeg dro straks bort til Arabia og vendte tilbake til Damaskus.
18 Siden, tre år etter, dro jeg opp til Jerusalem for å bli kjent med Kefas, og jeg ble femten dager hos ham;
19 men noen annen av apostlene så jeg ikke, uten Jakob, Herrens bror.
20 Det jeg her skriver til dere - se, det vet Gud at jeg ikke lyver!
21 Deretter kom jeg til Syrias og Kilikias bygder.
22 Jeg var av utseende ukjent for de kristne menigheter i Judea;
23 de hadde bare hørt si: Han som før forfulgte oss, han forkynner nå den tro som han før ville utrydde;
24 og de priste Gud for meg.
