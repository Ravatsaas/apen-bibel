## Kapittel 2

1 Støt i basun på Sion og blås alarm på mitt hellige berg, alle som bor i landet, beve! For Herrens dag kommer - den er nær,
2 en dag med mørke og mulm, en dag med skyer og skodde, utbredt over fjellene som morgenrøde - et stort og sterkt folk, som det ikke har vært make til fra fordums tid og heller ikke siden kommer make til gjennom årene, fra slekt til slekt.
3 Foran det fortærer ild, og etter det brenner flammer; som Edens have er landet foran det, og etter det er det en øde ørken, og det er intet som slipper unna det.
4 Som hester er det å se til, og som ryttere løper de avsted.
5 Det lyder som larm av vogner når de hopper over fjelltoppene, det lyder som når flammen fortærer halm, de er som et sterkt folk, rustet til krig.
6 Folkeslag skjelver for det; alle ansikter blir blussende røde[^1].
7 Som helter løper de avsted, som krigsmenn stiger de opp på murene; de drar fram hver sin vei og bøyer ikke av fra sine stier.
8 De trenger ikke hverandre til side; de går fram hver på sin egen vei; mellom kastespyd styrter de fram og stanser ikke i sitt løp.
9 I byen vanker de om, på muren løper de, i husene stiger de opp, gjennom vinduene går de inn som tyver.
10 Foran dem skjelver jorden og rister himmelen; sol og måne sortner, og stjernene holder opp å lyse.
11 Og Herren lar sin røst høre foran sin fylking, for hans hær er såre stor, og sterk er den som fullbyrder hans ord; for stor er Herrens dag og såre forferdelig - hvem kan utholde den?
12 Men endog nå, sier Herren, vend om til meg med hele deres hjerte og med faste og gråt og klage,
13 og sønderriv deres hjerte og ikke deres klær, og vend om til Herren deres Gud! For han er nådig og barmhjertig, langmodig og rik på miskunnhet, og han angrer det onde.
14 Hvem vet? Han torde vende om og angre og la en velsignelse bli igjen etter seg, til matoffer og drikkoffer for Herren deres Gud.
15 Støt i basun på Sion, tillys en hellig faste, utrop en festforsamling!
16 Samle folket, tillys en hellig sammenkomst, kall de gamle sammen, samle de små barn, endog dem som dier morsbryst! La brudgommen gå ut av sitt rom og bruden av sitt kammer!
17 Mellom forhallen og alteret skal prestene, Herrens tjenere, stå gråtende og si: Spar, Herre, ditt folk, og overgi ikke din arv til vanære, så hedninger får råde over den! Hvorfor skal de si blant folkene: Hvor er deres Gud?
18 Da blir Herren nidkjær for sitt land, og han sparer sitt folk.
19 Og Herren svarer og sier til sitt folk: Se, jeg sender dere korn og most og olje, så dere blir mette; og jeg vil ikke mere overgi dere til vanære blant hedningene.
20 Og fienden fra Norden vil jeg drive langt bort fra dere og jage ham avsted til et tørt og øde land, hans fortropp til havet i øst og hans baktropp til havet i vest; og det skal stige opp en stank fra ham, en motbydelig lukt; for altfor store ting har han tatt seg fore.
21 Frykt ikke, du land! Fryd deg og vær glad! For store ting har Herren gjort.
22 Frykt ikke, dere markens dyr! For ørkenens beitemarker grønnes, trærne bærer sin frukt, fikentreet og vintreet gir sin kraft.
23 Og dere, Sions barn, fryd og gled dere i Herren deres Gud! For han gir dere læreren til rettferdighet; og så sender han regn ned til dere, høstregn og vårregn, først[^2].
24 Treskeplassene blir fulle av korn, og persekarene flyter over av most og olje.
25 Og jeg godtgjør dere de år da vrimleren spiste opp alt, og slikkeren og skaveren og gnageren, min store hær, som jeg sendte mot dere.
26 Og dere skal spise og bli mette og prise Herrens, deres Guds navn, han som har stelt så underfullt med dere, og mitt folk skal aldri i evighet bli til skamme.
27 Og dere skal kjenne at jeg bor midt i Israel, og at jeg er Herren deres Gud, og ingen annen; og mitt folk skal aldri i evighet bli til skamme.

[^1]:  JES 13, 8.
[^2]:  JOE 3, 1.
