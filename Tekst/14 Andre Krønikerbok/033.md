## Kapittel 33

1 Manasse var tolv år gammel da han ble konge, og han regjerte fem og femti år i Jerusalem.
2 Han gjorde hva ondt var i Herrens øyne, etter de avskyelige skikker hos de hedningefolk som Herren hadde drevet bort for Israels barn.
3 Han bygget opp igjen de offerhauger som hans far Hiskia hadde revet ned, og reiste altere for Ba'alene og gjorde Astarte-billeder, og han tilbad hele himmelens hær og dyrket den.
4 Og han bygget altere i Herrens hus, enda Herren hadde sagt: I Jerusalem skal mitt navn bo til evig tid.
5 For hele himmelens hær bygget han altere i begge forgårdene til Herrens hus.
6 Han lot sine sønner gå gjennom ilden i Hinnoms sønns dal og gav seg av med å spå av skyene og tyde varsler og drive trolldom, og han fikk seg dødningemanere og sannsigere; han gjorde meget som var ondt i Herrens øyne, så han vakte hans harme.
7 Og han satte det utskårne billede han hadde gjort, i Guds hus, hvorom Gud hadde sagt til David og hans sønn Salomo: I dette hus og i Jerusalem, som jeg har utvalgt blant alle Israels stammer, vil jeg la mitt navn bo til evig tid,
8 og jeg vil ikke mere la Israel vandre hjemløs bort fra det land jeg bestemte for deres fedre, så sant de bare gir akt på å gjøre alt det jeg har pålagt dem, etter hele den lov, de bud og de forskrifter de fikk gjennom Moses.
9 Men Manasse forførte Juda og Jerusalems innbyggere, så de gjorde enda mere ondt enn de hedningefolk Herren hadde utryddet for Israels barn.
10 Og Herren talte til Manasse og hans folk, men de aktet ikke på det.
11 Derfor lot Herren assyrerkongens hærførere komme over dem, og de fanget Manasse med kroker og bandt ham med to kobberlenker og førte ham til Babel.
12 Men da han var stedt i nød, bønnfalt han Herren sin Gud og ydmyket seg dypt for sine fedres Guds åsyn.
13 Og da han bad til Herren, bønnhørte han ham; han hørte hans ydmyke begjæring og førte ham tilbake til Jerusalem, så han fikk sitt rike igjen. Da sannet Manasse at Herren er Gud.
14 Siden bygget han en ytre mur for Davids stad vestenfor Gihon i dalen og til inngangen gjennom Fiske-porten og lot den gå rundt omkring Ofel, og han gjorde den meget høy. Og i alle de faste byer i Juda innsatte han krigshøvedsmenn.
15 Han tok bort de fremmede guder og avgudsbilledet fra Herrens hus og alle de alter han hadde bygget på det berg hvor Herrens hus sto, og i Jerusalem, og kastet dem utenfor byen.
16 Så satte han Herrens alter i stand og ofret takkoffere og lovoffere på det; og han bad Juda å tjene Herren, Israels Gud.
17 Dog ofret folket enda på haugene, men bare til Herren sin Gud.
18 Hva som ellers er å fortelle om Manasse og om hans bønn til sin Gud og om de ord som seerne talte til ham i Herrens, Israels Guds navn, det er opskrevet i Israels kongers krønike.
19 Og hans bønn og bønnhørelse og all hans synd og troløshet og de steder hvor han bygget offerhauger og satte opp Astarte-billedene og de utskårne billeder, før han ydmyket seg, derom er det skrevet i Hosais krønike.
20 Og Manasse la seg til hvile hos sine fedre, og de begravde ham i hans hus; og hans sønn Amon ble konge i hans sted.
21 Amon var to og tyve år gammel da han ble konge, og han regjerte to år i Jerusalem.
22 Han gjorde hva ondt var i Herrens øyne, slik som hans far Manasse hadde gjort; alle de utskårne billeder som hans far Manasse hadde gjort, dem ofret Amon til og dyrket dem.
23 Men han ydmyket seg ikke for Herrens åsyn, som hans far Manasse hadde gjort; han - Amon - dynget skyld på skyld.
24 Hans tjenere sammensvor seg mot ham og drepte ham i hans hus.
25 Men landets folk slo ihjel alle dem som hadde sammensvoret seg mot kong Amon, og så gjorde de hans sønn Josias til konge i hans sted.
