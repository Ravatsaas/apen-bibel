## Kapittel 28

1 Ahas var tyve år gammel da han ble konge, og regjerte seksten år i Jerusalem. Han gjorde ikke hva rett var i Herrens øyne, som hans far David,
2 men vandret på Israels kongers veier og gjorde endog støpte billeder for Ba'alene.
3 Han brant røkelse i Hinnoms sønns dal og lot sine sønner gå igjennom ilden etter de avskyelige skikker hos de folk som Herren hadde drevet bort for Israels barn,
4 og han ofret og brant røkelse på haugene og bakkene og under hvert grønt tre.
5 Så gav Herren hans Gud ham i syrerkongens hånd, og de slo ham og førte mange av hans folk bort som fanger til Damaskus. Han ble også gitt i Israels konges hånd, som vant en stor seier over ham.
6 Pekah, Remaljas sønn, drepte på en dag hundre og tyve tusen mann i Juda, alle sammen djerve menn, fordi de hadde forlatt Herren, sine fedres Gud.
7 Og Sikri, en stor stridsmann fra Efra'im, drepte kongesønnen Ma'aseja og slottshøvdingen Asrikam og Elkana, som var den neste etter kongen.
8 Israels barn førte bort med seg to hundre tusen fanger fra sine brødre - deres hustruer, sønner og døtre; de tok også meget hærfang blant dem og førte det til Samaria.
9 Der var det en Herrens profet som hette Oded; han gikk ut imot hæren da den kom til Samaria, og sa til dem: Hør, Herren, deres fedres Gud, har i sin harme over Juda gitt dem i deres hånd, men dere har hugget ned iblant dem med slik vrede at det er nådd like til himmelen.
10 Og nå tenker dere på å tvinge Judas og Jerusalems barn til å være slaver og slavekvinner for dere; har dere ikke selv skyld nok på dere for Herren deres Gud?
11 Så hør nå på meg og send fangene tilbake som dere har bortført fra deres brødre! For Herrens brennende vrede er over dere.
12 Da var det noen menn blant overhodene for Efra'ims barn som trådte fram for dem som kom fra krigen - det var Asarja, Johanans sønn, Berekja, Mesillemots sønn, og Hiskias, Sallums sønn, og Amasa, Hadlais sønn -
13 og de sa til dem: Dere skal ikke føre fangene her inn; dere tenker vel på å øke våre synder og vår brøde og slik riktig føre skyld over oss for Herren; men vår skyld er alt stor nok, og der er brennende vrede over Israel.
14 Da gav krigsfolket fra seg fangene og hærfanget for høvdingenes og hele folkemengdens øyne.
15 Og de menn som nettop er nevnt, kom og tok fangene og kledde alle som var nakne iblant dem, med klær som de tok av hærfanget; de gav dem både klær og sko, både mat og drikke, og salvet dem, og alle de skrøpelige iblant dem satte de opp på eseler og førte dem til Jeriko, Palmestaden, til deres brødre; så vendte de selv hjem igjen til Samaria.
16 På denne tid sendte kong Ahas bud til kongene i Assyria og ba dem om hjelp.
17 For også edomittene kom og slo Juda og førte bort fanger,
18 og filistrene falt inn i byene i Juda, både i lavlandet og i sydlandet, og inntok Bet-Semes og Ajalon og Gederot, likeledes Soko med tilhørende småbyer og Timna med tilhørende småbyer og Gimso med tilhørende småbyer og bosatte seg der.
19 For Herren ville ydmyke Juda for Israels konge Ahas' skyld, fordi han hadde forført Juda til tuktløshet og båret seg så troløst at mot Herren.
20 Så kom kongen i Assyria Tilgat-Pilneser mot ham og fór fiendtlig fram mot ham istedenfor å støtte ham.
21 For enda Ahas plyndret Herrens hus og kongens hus og høvdingene og gav det til Assyrias konge, så hjalp det ham ikke.
22 Og på den tid han var stedt i nød, bar han seg enda mere troløst at mot Herren - han, kong Ahas;
23 han ofret til gudene i Damaskus, som hadde slått ham, og sa: Siden syrerkongenes guder har hjulpet dem, så vil jeg ofre til dem, for at de skal hjelpe meg. Men de ble til fall for ham og for hele Israel.
24 Ahas samlet også karene i Guds hus og brøt gullet av dem og stengte dørene til Herrens hus og gjorde seg alter ved hvert hjørne i Jerusalem.
25 Og i hver eneste by i Juda gjorde han hauger til å brenne røkelse på for fremmede guder og vakte slik harme hos Herren, sine fedres Gud.
26 Hva som ellers er å fortelle om ham og om alt det han tok seg fore, både i sine første og i sine senere dager, det er oppskrevet i boken om Judas og Israels konger.
27 Og Ahas la seg til hvile hos sine fedre, og de begravde ham i staden - i Jerusalem, men de ville ikke legge ham i Israels kongers graver. Og hans sønn Hiskia ble konge i hans sted.
