## Kapittel 6

1 Da sa Salomo: Herren har sagt at han vil bo i mulmet;
2 og nå har jeg bygget et hus til bolig for deg, et sted hvor du kan bo til evig tid.
3 Så vendte kongen seg om og velsignet hele Israels menighet, mens hele Israels menighet sto.
4 Han sa: Lovet være Herren, Israels Gud, som med sin munn talte med David, min far, og med sin hånd har oppfylt det han lovte da han sa:
5 Fra den dag jeg førte mitt folk ut av Egypt, har jeg ikke utvalgt noen by blant alle Israels stammer, så der skulle bygges et hus til bolig for mitt navn, heller ikke har jeg utvalgt noen mann til å være fyrste over mitt folk Israel;
6 men jeg utvalgte Jerusalem til bolig for mitt navn, og jeg utvalgte David til å råde over mitt folk Israel.
7 Og David, min far, hadde i sinne å bygge et hus for Herrens, Israels Guds navn.
8 Men Herren sa til David, min far: At du har hatt i sinne å bygge et hus for mitt navn, det har du gjort vel i;
9 men du skal ikke bygge huset; din sønn som skal utgå av dine lender, han skal bygge huset for mitt navn.
10 Og Herren oppfylte det ord han hadde talt, og jeg er trådt i min far Davids sted og har tatt sete på Israels trone, slik som Herren hadde sagt, og jeg har bygget huset for Herrens, Israels Guds navn.
11 Og der har jeg satt arken, hvori Herrens pakt er, den pakt som han gjorde med Israels barn.
12 Så trådte Salomo fram foran Herrens alter midt for hele Israels menighet og bredte ut sine hender.
13 For han hadde gjort en forhøyning av kobber, fem alen lang og fem alen bred og tre alen høy, og satt den midt i gården; på den sto han nå. Og han falt på kne midt for hele Israels menighet og bredte ut sine hender mot himmelen
14 og sa: Herre, Israels Gud! Det er ingen Gud som du, hverken i himmelen eller på jorden, du som holder din pakt og bevarer din miskunnhet mot dine tjenere, når de vandrer for ditt åsyn av alt sitt hjerte,
15 du som har holdt det du lovte din tjener David, min far; du lovte det med din munn, og med din hånd har du oppfylt det, som det viser seg idag.
16 Så hold nå og, Herre, Israels Gud, det du lovte din tjener David, min far, da du sa: Det skal aldri fattes en mann av din ætt til å sitte på Israels trone for mitt åsyn, så sant dine barn akter på sin vei og vandrer etter min lov, som du har vandret for mitt åsyn.
17 Så la nå, Herre, Israels Gud, det ord bli sannhet som du har talt til din tjener David!
18 Men bor da Gud virkelig hos menneskene på jorden? Se, himlene og himlenes himler rommer deg ikke; hvor meget mindre da dette hus som jeg har bygget!
19 Men du vil allikevel vende deg til din tjeners bønn og til hans ydmyke begjæring, Herre min Gud, og høre på det rop og den bønn som din tjener bærer fram for ditt åsyn,
20 så dine øyne må være åpnet mot dette hus dag og natt - det sted hvorom du har sagt at du vil la ditt navn bo der - så du hører på den bønn som din tjener beder, vendt mot dette sted.
21 Du vil høre på din tjeners og ditt folk Israels ydmyke begjæringer, som de bærer fram, vendt mot dette sted; du vil høre dem fra det sted hvor du bor, fra himmelen; du vil høre og tilgi.
22 Når noen synder mot sin neste, og de krever en ed av ham og lar ham sverge, og han så kommer inn og sverger foran ditt alter i dette hus,
23 så vil du høre fra himmelen og gripe inn og hjelpe dine tjenere til deres rett, så du gjengjelder den skyldige og lar hans gjerninger komme over hans eget hode, og dømmer den rettferdige rettferdig og lar ham få etter sin rettferdighet.
24 Når ditt folk Israel blir slått av fienden fordi de synder mot deg, men de så vender om og bekjenner ditt navn og beder til deg og bønnfaller om nåde for ditt åsyn i dette hus,
25 så vil du høre det fra himmelen og forlate ditt folk Israels synd og føre dem tilbake til det land du har gitt dem og deres fedre.
26 Når himmelen lukkes, så det ikke kommer regn, fordi de synder mot deg, og de så beder, vendt mot dette sted, og bekjenner ditt navn og vender om fra sin synd, fordi du ydmyker dem,
27 så vil du høre det i himmelen og forlate dine tjeneres og ditt folk Israels synd, fordi du vil lede dem til den gode vei de skal vandre, og du vil la det regne over ditt land, som du har gitt ditt folk til arv.
28 Når det kommer hungersnød i landet, når det kommer pest, når det kommer brann og rust på kornet, gresshopper og gnagere, når deres fiender trenger inn i deres land og kringsetter deres byer, når det kommer noen plage eller noen sykdom -
29 hver gang da noe menneske eller hele ditt folk Israel bærer fram noen bønn eller ydmyk begjæring, fordi de hver for seg kjenner sitt hjertes plage og lidelse som har rammet dem, og de så breder ut sine hender mot dette hus,
30 så vil du høre det fra himmelen, der hvor du bor, og du vil tilgi og gi hver mann etter alle hans gjerninger, fordi du kjenner hans hjerte - for du alene kjenner menneskenes hjerte -
31 så de må frykte deg og vandre på dine veier alle de dager de lever i det land du har gitt våre fedre.
32 Også om en fremmed, en som ikke er av ditt folk Israel, men kommer fra et fjernt land for ditt store navns og din sterke hånds og din utrakte arms skyld - kommer og beder, vendt mot dette hus,
33 så vil du høre fra himmelen, der hvor du bor, og gjøre alt som den fremmede roper til deg om, så alle jordens folk må lære å kjenne ditt navn og frykte deg slik som ditt folk Israel og forstå at det er ditt navn det nevnes med dette hus som jeg har bygget.
34 Når ditt folk drar ut i krig mot sine fiender på den vei du sender dem, og de så beder til deg, vendt mot denne stad som du har utvalgt, og det hus jeg har bygget for ditt navn,
35 så vil du fra himmelen høre deres bønn og ydmyke begjæring og hjelpe dem til deres rett.
36 Når de synder mot deg - for det er intet menneske som ikke synder - og du vredes på dem og gir dem i fiendens vold, og de som tar dem til fange, fører dem bort til et annet land, fjernt eller nær,
37 men de så tar seg det til hjerte i det land hvor de holdes fanget, og omvender seg og bønnfaller deg om nåde i sitt fangenskaps land og sier: Vi har syndet, vi har gjort ille og vært ugudelige,
38 og de omvender seg til deg av alt sitt hjerte og av all sin sjel i det land som de er bortført til og holdes fanget i, og de beder, vendt mot sitt land, som du har gitt deres fedre, og den stad du har utvalgt, og det hus jeg har bygget for ditt navn,
39 så vil du fra himmelen, der hvor du bor, høre deres bønn og ydmyke begjæringer og hjelpe dem til deres rett og forlate ditt folk hva de har syndet mot deg.
40 Så la nå, min Gud, dine øyne være åpnet og dine ører merke på den bønn som bedes på dette sted!
41 Reis deg nå, Herre Gud, og kom til ditt hvilested, du og din styrkes ark! La dine prester, Herre Gud, klæ seg i frelse og dine fromme glede seg i det gode!
42 Herre Gud! Vis ikke din salvedes åsyn tilbake, kom i hu den rike miskunnhet som du har lovt David, din tjener!
