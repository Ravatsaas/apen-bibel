## Kapittel 13

1 I kong Jeroboams attende år ble Abia konge over Juda.
2 Han regjerte tre år i Jerusalem. Hans mor hette Mikaja; hun var datter av Uriel og var fra Gibea. Mellom Abia og Jeroboam var det krig.
3 Abia begynte krigen med en hær av djerve stridsmenn, fire hundre tusen utvalgte menn; men Jeroboam stilte seg i fylking mot ham med åtte hundre tusen utvalgte menn, også djerve stridsmenn.
4 Abia gikk opp på fjellet Semara'im, som hører til Efra'im-fjellene, og trådte fram og sa: Hør på meg, Jeroboam og hele Israel!
5 Skulle dere ikke vite at Herren, Israels Gud, har gitt David kongedømmet over Israel til evig tid, ham og hans sønner, ved en saltpakt*? / {* 4MO 18, 19.}
6 Men Jeroboam, Nebats sønn, Salomos, Davids sønns tjener, gjorde opprør mot sin herre.
7 Og det samlet seg om ham en flokk løse folk og onde mennesker, og de satte seg med vold opp imot Rehabeam, Salomos sønn; og Rehabeam var ung og motløs og kunne ikke stå seg mot dem.
8 Og nå tenker dere at dere kan stå dere mot Herrens kongedømme, som Davids sønner har i hende, fordi dere er en stor hop og har hos dere de gullkalver som Jeroboam lot gjøre for at de skulle være deres guder.
9 Har dere ikke jaget bort Herrens prester, Arons sønner, og levittene og selv gjort dere prester, som folkene i hedningelandene gjør? Hver den som kommer med en ung okse og syv værer for å fylle sin hånd, han blir prest for disse guder som ikke er guder.
10 Men vår Gud er Herren; vi har ikke forlatt ham, og sønner av Aron tjener Herren som prester, og levittene utfører sitt arbeid;
11 hver morgen og kveld brenner de brennoffer og velluktende røkelse for Herren og legger fram skuebrød på bordet av rent gull og holder gull-lysestaken og dens lamper i stand og tenner den hver kveld; vi tar vare på hva Herren vår Gud vil ha varetatt, men dere har forlatt ham.
12 Sannelig, Gud er med oss, han er vår fører, og vi har hans prester med larmtrompetene for å blåse til strid mot dere. Dere Israels barn, strid ikke mot Herren, deres fedres Gud! For det vil ikke lykkes for dere!
13 Men Jeroboam lot et bakhold dra omkring for å komme bak på dem, så de selv* var foran Judas menn, og bakholdet i ryggen på dem. / {* Jeroboam med sine andre tropper.}
14 Og da Judas menn vendte seg om, fikk de se fienden både foran seg og bak seg; da ropte de til Herren, og prestene blåste i trompetene.
15 Og Judas menn oppløftet krigsrop; da skjedde det, at med det samme Judas menn oppløftet krigsropet, da lot Gud Jeroboam og hele Israel bli slått av Abia og Juda.
16 Israels barn flyktet for Juda, og Gud gav dem i deres hånd.
17 Og Abia og hans folk voldte et stort mannefall iblant dem, og det falt fem hundre tusen utvalgte menn av Israel.
18 Slik ble Israels barn dengang ydmyket; men Judas barn ble sterke, fordi de satte sin lit til Herren, sine fedres Gud.
19 Abia forfulgte Jeroboam og tok fra ham byene Betel med tilhørende småbyer og Jesana med tilhørende småbyer og Efron med tilhørende småbyer.
20 Jeroboam maktet ikke mere noe så lenge Abia levde, og Herren slo ham så han døde.
21 Men Abia ble mektig. Han tok seg fjorten hustruer og fikk to og tyve sønner og seksten døtre.
22 Hva som ellers er å fortelle om Abia, om hans ferd og hans foretagender, det er opskrevet i profeten Iddos historiebok.
