## Kapittel 30

1 Så sendte Hiskia bud omkring til hele Israel og Juda og skrev også brev til Efra'im og Manasse at de skulle komme til Herrens hus i Jerusalem og holde påske for Herren, Israels Gud.
2 Og kongen og hans høvdinger og hele menigheten i Jerusalem holdt råd om å holde påske i den annen måned;
3 for de kunne ikke holde den med det samme*, fordi det enda ikke var prester nok som hadde helliget seg, og folket ikke var samlet i Jerusalem. / {* d.e. i den første måned.}
4 Det syntes kongen og hele menigheten var rett.
5 De vedtok derfor å la utrope i hele Israel, fra Be'erseba like til Dan, at folk skulle komme og holde påske for Herren, Israels Gud, i Jerusalem; for de hadde ikke holdt den i samlet mengde, slik som foreskrevet er.
6 Så tok da ilbudene avsted med brevene fra kongen og hans høvdinger og dro omkring i hele Israel og Juda, slik som kongen hadde befalt, og sa: Dere Israels barn! Vend om til Herren, Abrahams, Isaks og Israels Gud, så han kan vende seg til den levning av dere som har sloppet unna assyrerkongenes hånd;
7 vær ikke som deres fedre og deres brødre, som bar seg troløst at mot Herren, sine fedres Gud, så han overgav dem til ødeleggelse, slik som dere selv ser.
8 Vær nå ikke hårdnakkede som deres fedre! Gi Herren hånden og kom til hans helligdom, som han har helliget for alle tider, og tjen Herren deres Gud, så hans brennende vrede må vende seg bort fra dere.
9 For når dere vender om til Herren, da skal deres brødre og deres sønner finne barmhjertighet hos dem som holder dem fangne, og komme tilbake til dette land; for Herren deres Gud er nådig og barmhjertig; han vil ikke vende sitt åsyn bort fra dere, dersom dere vender om til ham.
10 Ilbudene dro omkring fra by til by i Efra'ims og Manasses land og like til Sebulon; men folk bare lo av dem og spottet dem.
11 Det var bare noen få i Aser og Manasse og Sebulon som ydmyket seg og kom til Jerusalem.
12 Også i Juda rådet Guds hånd, så han gav dem et samdrektig sinn til å gjøre det som kongen og høvdingene hadde befalt etter Herrens ord.
13 Slik samlet det seg en mengde folk i Jerusalem for å holde de usyrede brøds høytid i den annen måned - det ble en meget stor forsamling.
14 Først fikk de bort de alter som fantes i Jerusalem; også alle røkelsekarene tok de bort og kastet dem i Kidron-bekken.
15 Så slaktet de påskelammet på den fjortende dag i den annen måned, og prestene og levittene ble skamfulle og helliget seg og førte fram brennoffere til Herrens hus;
16 de stilte seg på sin plass, som det var dem foreskrevet, etter den Guds mann Moses' lov; og prestene sprengte blodet, som levittene rakte dem.
17 For det var mange i forsamlingen som ikke hadde helliget seg, og derfor utførte levittene slaktningen av påskelammene for alle dem som ikke var rene, så de kunne hellige dem for Herren.
18 For en mengde av folket, mange fra Efra'im og Manasse, Issakar og Sebulon, hadde ikke renset seg, men åt påskelammet uten å iaktta det som var foreskrevet; men Hiskia bad for dem og sa: Herren, som er god, vil tilgi
19 hver den som har vendt seg av alt sitt hjerte til å søke Gud Herren, sine fedres Gud, om han enn ikke er ren slik som helligdommen krever det*! / {* d.e. om han enn ikke er ren etter loven.}
20 Og Herren bønnhørte Hiskia og helbredet* folket. / {* SLM 41, 5. JES 6, 10.}
21 Slik holdt de av Israels barn som var til stede i Jerusalem, de usyrede brøds høytid i syv dager med stor glede; og prestene og levittene lovet Herren dag for dag med instrumenter som priste Herrens makt.
22 Og Hiskia talte vennlig til alle de levitter som hadde vist seg særlig dyktige i Herrens tjeneste; og de åt høytidsofferet i syv dager og ofret takkoffere og lovet Herren, sine fedres Gud.
23 Og hele menigheten kom overens om å holde høytid enda syv dager; og så holdt de høytid med glede i syv dager til.
24 For Hiskia, Judas konge, gav menigheten tusen okser og syv tusen stykker småfe, og høvdingene gav menigheten tusen okser og ti tusen stykker småfe; og mange prester helliget seg.
25 Og hele Judas menighet gledet seg, og prestene og levittene og alle de som var kommet sammen fra Israel, og de fremmede som var kommet fra Israels land eller bodde i Juda.
26 Det var stor glede i Jerusalem; for siden Israels konge Salomos, Davids sønns dager hadde det ikke hendt noe slikt i Jerusalem.
27 Og de levittiske prester sto opp og velsignet folket, og deres røst ble hørt, og deres bønn nådde til himmelen, hans hellige bolig.
