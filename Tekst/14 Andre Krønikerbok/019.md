## Kapittel 19

1 Men Judas konge Josjafat vendte uskadd hjem igjen til Jerusalem.
2 Da gikk seeren Jehu, Hananis sønn, ut imot ham, og han sa til kong Josjafat: Skal en hjelpe den ugudelige, og skal du elske dem som hater Herren? For dette hviler det vrede over deg fra Herren.
3 Dog er det også funnet noe godt hos deg; for du har utryddet Astartebildene av landet og vendt ditt hjerte til å søke Gud.
4 Josjafat ble nå en tid i Jerusalem, men siden dro han igjen ut iblant folket, fra Be'erseba like til Efra'im-fjellene, og førte dem tilbake til Herren, deres fedres Gud.
5 Og han innsatte dommere i landet, i hver av de faste byer i Juda.
6 Og han sa til dommerne: Akt vel på hva dere gjør! For dere dømmer ikke for mennesker, men for Herren, og han er hos dere så ofte dere dømmer.
7 Så la nå Herrens frykt være over dere, vær varsomme i hva dere gjør! For hos Herren vår Gud finnes det ingen urett, og han gjør ikke forskjell på folk og tar ikke imot gaver.
8 Også i Jerusalem innsatte Josjafat noen av levittene og prestene og av Israels familiehoder til å dømme i Herrens saker og i rettstretter, for de* var vendt tilbake til Jerusalem. / {* Josjafat og de som hadde draget ut med ham, 2KR 19, 4.}
9 Og han befalte dem og sa: Slik skal dere gjøre i Herrens frykt, med troskap og med udelt hjerte:
10 Hver gang det blir lagt fram for dere en rettssak av deres brødre, som bor rundt om i sine byer - enten det nå gjelder en drapssak eller lov og bud, vedtekter og forskrifter - da skal dere advare dem, så de ikke synder mot Herren, og det kommer vrede over dere og deres brødre; slik skal dere gjøre, ellers kommer dere til å dra skyld over dere.
11 I alle Herrens saker skal ypperstepresten Amarja være deres formann, og i alle kongens saker Sebadja, Ismaels sønn, fyrsten for Judas hus, og levittene skal være tilsynsmenn under dere. Vær nå frimodige og gjør dette, og Herren være med den som gjør hva rett er!
