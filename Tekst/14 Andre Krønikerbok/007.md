## Kapittel 7

1 Da Salomo hadde endt sin bønn, falt det ild ned fra himmelen og fortærte brennofferet og slaktofferne, og Herrens herlighet fylte huset.
2 Og prestene kunne ikke gå inn i Herrens hus; for Herrens herlighet fylte Herrens hus.
3 Alle Israels barn så hvordan ilden falt ned, og Herrens herlighet kom over huset; da kastet de seg ned på gulvet med ansiktet mot jorden og tilba og lovet Herren, fordi han er god, og hans miskunnhet varer evindelig.
4 Og kongen og alt folket ofret slaktoffer for Herrens åsyn.
5 To og tyve tusen stykker storfe og hundre og tyve tusen stykker småfe var det slaktoffer som kong Salomo bar fram. Slik var det kongen og alt folket innvidde Guds hus.
6 Og prestene sto på sine poster, og levittene sto med Herrens musikkinstrumenter, som kong David hadde latt gjøre til å prise Herren med, fordi hans miskunnhet varer evindelig; for David lot dem* utføre lovsangen. Men prestene stilte seg midt imot dem og blåste i trompeter, mens hele Israel sto. / {* levittene.}
7 Og Salomo helliget den midterste del av forgården som var foran Herrens hus; for der ofret han brennofferne og fettstykkene av takkofferne, fordi kobberalteret som Salomo hadde gjort, ikke kunne romme brennofferet og matofferet og fettstykkene.
8 I syv dager feiret Salomo dengang festen*, og hele Israel med ham, en stor mengde folk som var kommet sammen like fra Hamatveien og til Egypts bekk. / {* 1KG 8, 2.}
9 Og på den åttende dag holdt de en festforsamling; for alterets innvielse feiret de i syv dager og festen i syv dager.
10 På den tre og tyvende dag i den syvende måned lot han folket fare hjem igjen, glade og vel til mote over det gode Herren hadde gjort mot David og Salomo og mot sitt folk Israel.
11 Salomo var nå ferdig med å bygge Herrens hus og kongens hus; og alt det han hadde hatt i sinne å gjøre i Herrens hus og i sitt eget hus, hadde han lykkelig utført.
12 Da åpenbarte Herren seg for Salomo om natten og sa til ham: Jeg har hørt din bønn og utvalgt dette sted til et offersted for meg.
13 Når jeg lukker himmelen, så det ikke kommer regn, og når jeg befaler gresshopper å fortære landet, og når jeg sender pest iblant mitt folk,
14 og så mitt folk, som er kalt med mitt navn, ydmyker seg og ber og søker mitt åsyn og vender om fra sine onde veier, så vil jeg høre fra himmelen og tilgi deres synd og lege deres land.
15 Nå skal mine øyne være åpnet og mine ører merke på den bønn som bedes på dette sted.
16 Og nå har jeg utvalgt og helliget dette hus, for at mitt navn skal bo der til evig tid, og mine øyne og mitt hjerte skal være der alle dager.
17 Hvis du nå vandrer for mitt åsyn, som din far David gjorde, så du gjør alt det jeg har befalt deg, og holder mine bud og mine lover,
18 så vil jeg trygge din kongetrone etter den pakt jeg gjorde med din far David da jeg sa: Det skal aldri fattes en mann av din ætt til å råde over Israel.
19 Men hvis dere vender dere bort og forlater de lover og bud som jeg har forelagt dere, og gir dere til å tjene andre guder og tilbe dem,
20 så vil jeg rykke dem opp av mitt land, som jeg har gitt dem, og dette hus som jeg har helliget for mitt navn, vil jeg forkaste fra mitt åsyn og gjøre det til et ordspråk og til en spott blant alle folk.
21 Og hver den som går forbi dette hus, som har vært så opphøyet, skal forferdes, og når noen da spør: Hvorfor har Herren gjort slik mot dette land og dette hus?
22 da skal de svare: Fordi de forlot Herren, sine fedres Gud, som førte dem ut av Egypt, og holdt seg til andre guder og tilba dem og dyrket dem; derfor har han ført all denne ulykke over dem.
