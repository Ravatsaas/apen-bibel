## Kapittel 18

1 Josjafat vant stor rikdom og ære. Han inngikk svogerskap med Akab;
2 og noen år etter dro han ned til Akab i Samaria, og Akab lot slakte småfe og storfe i mengde for ham og de folk han hadde med seg, og han tilskyndte ham til å dra opp imot Ramot i Gilead.
3 Akab, Israels konge, sa til Josjafat, Judas konge: Vil du dra med meg til Ramot i Gilead? Han svarte: Som du, så jeg, og som ditt folk, så mitt folk - vi vil være med deg i krigen.
4 Og Josjafat sa fremdeles til Israels konge: Søk dog først å få vite hva Herren sier!
5 Da kalte Israels konge profetene sammen; det var fire hundre mann; og han spurte dem: Skal vi dra i strid mot Ramot i Gilead, eller skal jeg la det være? De svarte: Dra opp! Gud vil gi det i kongens hånd.
6 Men Josjafat sa: Er her ikke noen annen Herrens profet, så vi kunne spørre Herren til råds gjennom ham?
7 Israels konge svarte Josjafat: Der er enda en mann gjennom hvem vi kan spørre Herren til råds; men jeg hater ham fordi han ikke spår godt om meg, men bare ondt alle sine dager, det er Mika, Jimlas sønn. Josjafat sa: Kongen skulle ikke si så!
8 Da kalte Israels konge på en av hoffolkene og sa: Skynd deg og hent Mika, Jimlas sønn!
9 Imens satt Israels konge og Josjafat, Judas konge, i kongelig skrud, hver på sin trone, på en treskeplass ved inngangen til Samarias port; og alle profetene sto foran dem og fremsa sine spådommer.
10 Og Sedekias, Kena'anas sønn, gjorde seg horn av jern og sa: Så sier Herren: Med disse skal du stange syrerne til du får gjort ende på dem.
11 Og alle profetene spådde likedan og sa: Dra opp til Ramot i Gilead! Så skal du ha lykke med deg, og Herren skal gi det i kongens hånd.
12 Og budet som var gått for å tilkalle Mika, sa til ham: Profetene spår med en munn godt for kongen; la nå også dine ord stemme overens med deres og spå godt!
13 Mika svarte: Så sant Herren lever: Hva min Gud sier, det vil jeg tale.
14 Da han nå kom til kongen, sa kongen til ham: Mika! Skal vi dra i krig til Ramot i Gilead, eller skal jeg la det være? Han svarte: Dra opp! Så skal dere ha lykke med dere, og de skal gis i deres hånd.
15 Men kongen sa til ham: Hvor mange ganger skal jeg besverge deg at du ikke skal tale annet til meg enn sannhet i Herrens navn?
16 Da sa han: Jeg så hele Israel spredt utover fjellene slik som en fårehjord som ikke har hyrde; og Herren sa: Disse har ingen herre; la dem vende tilbake i fred, hver til sitt hus!
17 Da sa Israels konge til Josjafat: Var det ikke det jeg sa til deg: Han spår ikke godt om meg, men bare ondt?
18 Men Mika sa: Så hør da Herrens ord! Jeg så Herren sitte på sin trone og hele himmelens hær stå på hans høyre og venstre side.
19 Og Herren sa: Hvem vil overtale Akab, Israels konge, til å dra opp til Ramot i Gilead, så han faller der? og den ene sa så og den annen så.
20 Da gikk ånden* fram og stilte seg for Herrens åsyn og sa: Jeg skal overtale ham. Og Herren spurte ham: Hvordan? / {* 1KG 22, 21.}
21 Han svarte: Jeg vil gå avsted og være en løgnens ånd i alle hans profeters munn. Da sa Herren: Ja, du skal overtale ham, og det skal også lykkes deg; gå avsted og gjør så!
22 Se, nå har Herren lagt en løgnens ånd i disse dine profeters munn, men Herren har varslet ulykke for deg.
23 Da trådte Sedekias, Kena'anas sønn, fram og slo Mika på kinnet og sa: På hvilken vei er Herrens Ånd gått over fra meg for å tale med deg?
24 Mika svarte: Det skal du få se den dag du flykter fra kammer til kammer for å skjule deg.
25 Da sa Israels konge: Ta Mika og før ham tilbake til byens høvedsmann Amon og til kongesønnen Joas
26 og si: Så sier kongen: Sett ham i fangehuset og la ham leve på fangekost til jeg kommer uskadd hjem igjen!
27 Mika sa: Kommer du uskadd hjem igjen, så har Herren ikke talt gjennom meg. Og han sa: Hør dette, dere folk alle sammen!
28 Så dro Israels konge og Judas konge Josjafat opp til Ramot i Gilead.
29 Og Israels konge sa til Josjafat: Jeg vil forklæ meg og så gå i striden; men ta du dine vanlige klær på! Så forklædde Israels konge seg, og de gikk i striden.
30 Men kongen i Syria hadde befalt sine vogn-høvedsmenn: Dere skal ikke stride mot noen, hverken liten eller stor, bare mot Israels konge.
31 Da nå vogn-høvedsmennene så Josjafat, sa de: Dette er Israels konge. Og de omringet ham for å stride. Da satte Josjafat i et høyt rop, og Herren hjalp ham; Gud vendte dem bort fra ham.
32 For da vogn-høvedsmennene så at det ikke var Israels konge, vendte de seg fra ham igjen.
33 Men en mann spente sin bue på lykke og fromme og traff Israels konge mellom brynjeskjørtet og brynjen. Da sa han til vognstyreren: Vend om og før meg ut av hæren! Jeg er såret.
34 Men striden ble stadig hårdere den dag, og Israels konge holdt seg oppreist i vognen mot syrerne like til om kvelden; men på den tid solen gikk ned, døde han.
