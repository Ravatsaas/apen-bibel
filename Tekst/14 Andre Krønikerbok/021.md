## Kapittel 21

1 Og Josjafat la seg til hvile hos sine fedre og ble begravet hos sine fedre i Davids stad; og hans sønn Joram ble konge i hans sted.
2 Han hadde flere brødre - sønner av Josjafat - de hette Asarja og Jehiel og Sakarja og Asarja og Mikael og Sefatja; alle disse var sønner av Israels konge Josjafat.
3 Deres far gav dem mange gaver av sølv og gull og kostbare ting og dessuten faste byer i Juda; men kongedømmet gav han til Joram; for han var den førstefødte.
4 Men da Joram hadde tiltrådt kongedømmet etter sin far og trygget sin makt, drepte han alle sine brødre med sverdet og likeledes noen av Israels høvdinger.
5 Joram var to og tretti år gammel da han ble konge, og regjerte åtte år i Jerusalem.
6 Han vandret på Israels kongers vei, slik som Akabs hus hadde gjort, for han hadde en datter av Akab til hustru; og han gjorde hva ondt var i Herrens øyne.
7 Men Herren ville ikke ødelegge Davids hus for den pakts skyld som han hadde gjort med David, og fordi han hadde sagt at han ville la en lampe brenne for ham og hans sønner gjennom alle tider.
8 I hans dager falt Edom fra Juda og tok seg en konge.
9 Da dro Joram dit med sine høvdinger og med alle sine stridsvogner; han brøt opp om natten og slo edomittene, som hadde omringet ham, og høvedsmennene over deres vogner.
10 Slik falt Edom fra Juda og har vært skilt fra dem til den dag idag; på samme tid falt også Libna fra ham, fordi han hadde forlatt Herren, sine fedres Gud.
11 Han opførte også offerhauger på Juda-fjellene og lokket Jerusalems innbyggere til utukt* og forførte Juda. / {* d.e. til avgudsdyrkelse.}
12 Da kom det et brev til ham fra profeten Elias, og i det sto det: Så sier Herren, din far Davids Gud: Fordi du ikke har vandret på din far Josjafats veier og på Judas konge Asas veier,
13 men har vandret på Israels kongers vei og lokket Juda og Jerusalems innbyggere til utukt, slik som Akabs hus lokket til utukt, og endog har drept dine brødre, din egen fars sønner, som var bedre enn du,
14 så vil Herren la et hårdt slag ramme ditt folk og dine sønner og dine hustruer og alt det du eier.
15 Og selv skal du rammes av en svær sykdom, en sykdom i dine innvoller, så dine innvoller etter år og dag skal falle ut på grunn av sykdommen.
16 Så opegget Herren filistrene og de arabere som bor ved siden av etioperne, så de ble vrede på Joram,
17 og de dro opp mot Juda og brøt inn i landet og førte bort alt gods som fantes i kongens hus, og dessuten hans sønner og hustruer, så han ikke hadde igjen noen av sine sønner uten sin yngste sønn Joakas*. / {* d.s.s. Akasja; 2KR 22, 1.}
18 Og etter alt dette rammet Herren ham med en ulegelig sykdom i hans innvoller.
19 Og etter år og dag, da to år var gått til ende, falt hans innvoller ut på grunn av sykdommen, og han døde under hårde lidelser. Hans folk tente ikke noe bål for ham, som de hadde gjort for hans fedre.
20 Han var to og tretti år gammel da han ble konge, og regjerte åtte år i Jerusalem. Han gikk bort, og ingen savnet ham, og de begravde ham i Davids stad, men ikke i konge gravene.
