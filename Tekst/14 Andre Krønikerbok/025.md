## Kapittel 25

1 Amasja var fem og tyve år gammel da han ble konge, og regjerte ni og tyve år i Jerusalem; hans mor hette Joaddan og var fra Jerusalem.
2 Han gjorde hva rett var i Herrens øyne, dog ikke med udelt hjerte.
3 Så snart han hadde fått kongedømmet fast i sin hånd, slo han ihjel dem av sine tjenere som hadde slått ihjel hans far kongen.
4 Men deres barn drepte han ikke; han gjorde etter det som er skrevet i loven, i Mose-boken, hvor Herren har gitt dette bud: Foreldre skal ikke lide døden for sine barns skyld, og barn ikke lide døden for sine foreldres skyld; men enhver skal dø for sin egen synd.
5 Siden samlet Amasja Juda og stilte dem opp etter deres familier under høvedsmennene over tusen og høvedsmennene over hundre i hele Juda og Benjamin; han mønstret dem fra tyveårsalderen og oppover, og han fant ut at det var tre hundre tusen utvalgte stridsdyktige menn, som kunne føre spyd og skjold.
6 Dessuten leide han i Israel hundre tusen djerve stridsmenn for hundre talenter sølv.
7 Men en Guds mann kom til ham og sa: La ikke israelitt-hæren dra med deg, konge! For Herren er ikke med Israel - ikke med noen av Efra'ims barn.
8 Men dra du fram - gjør det og gå modig i striden! Ellers vil Gud la deg falle for fienden; for det står i Guds makt både å hjelpe og å felle.
9 Og Amasja spurte den Guds mann: Men hva blir det da av de hundre talenter jeg har gitt hærflokken av Israel? Den Guds mann svarte: Herren kan vel gi deg mere enn dette.
10 Da skilte Amasja ut den flokk som var kommet til ham fra Efra'im, og lot dem dra hjem igjen. Derfor ble de harme på Juda, og de vendte hjem i brennende vrede.
11 Men Amasia tok mot til seg og dro ut med sine folk og kom til Saltdalen; der hugg han ned ti tusen mann av Se'irs barn.
12 Og ti tusen tok Judas barn levende til fange og førte dem opp på toppen av en klippe og styrtet dem ned derfra, så de alle knustes.
13 Men de som hørte til den flokk som Amasja hadde sendt tilbake, så de ikke kom til å dra med ham i krigen, falt inn i Judas byer fra Samaria like til Bet-Horon; og de hugg ned der tre tusen mann og tok meget hærfang.
14 Da Amasja kom tilbake og hadde slått edomittene, førte han Se'irs barns guder med seg og stilte dem opp som sine guder; og han kastet seg ned for dem og brant røkelse for dem.
15 Da ble Herrens vrede tent opp mot Amasja, og han sendte en profet til ham; han sa til ham: Hvorfor søker du dette folks guder, de som ikke har reddet sitt eget folk av din hånd?
16 Men da han talte slik til ham, svarte han ham: Har vi satt deg til rådgiver for kongen? Hold opp med dette hvis du ikke vil bli slått ihjel! Da hørte profeten opp og sa: Jeg vet at Gud har besluttet å ødelegge deg, siden du har gjort dette og ikke hørt på mitt råd.
17 Men Judas konge Amasja holdt råd og sendte så bud til Israels konge Joas, sønn av Joakas, Jehus sønn, og lot si: Kom, la oss prøve styrke med hverandre!
18 Men Israels konge Joas sendte bud til Judas konge Amasja og svarte: Tornebusken på Libanon sendte bud til sederen på Libanon og lot si: La min sønn få din datter til hustru! Men de ville dyr på Libanon for fram og trådte tornebusken ned.
19 Du tenker: Jeg har slått Edom, og derfor er du blitt overmodig og vil vinne enda mere ære. Bli bare hjemme! Hvorfor vil du kalle ulykken ned over deg, så du går til grunne, både du og Juda med deg?
20 Men Amasja hørte ikke på ham; for det var Gud som styrte det slik; han ville gi dem i fiendehånd, fordi de hadde søkt Edoms guder.
21 Da dro Israels konge Joas opp, og han og Judas konge Amasja prøvde styrke med hverandre ved Bet-Semes, som hører til Juda.
22 Og Judas menn ble slått av Israel, og de flyktet hver til sitt hjem;
23 men Judas konge Amasja, sønn av Joas, Joakas' sønn ble tatt til fange av Israels konge Joas ved Bet-Semes, og han førte ham til Jerusalem, og han rev ned et stykke av Jerusalems mur, fra Efra'im-porten til Hjørneporten, fire hundre alen.
24 Og han tok alt det gull og sølv og alle de kar som fantes i Guds hus hos Obed-Edom[^1], og skattene i kongens hus og dessuten gislene; så vendte han tilbake til Samaria.
25 Judas konge Amasja, Joas' sønn, levde femten år etter at Israels konge Joas, Joakas' sønn, var død.
26 Hva som ellers er å fortelle om Amasja, både i hans første og i hans senere dager, det er oppskrevet boken om Judas og Israels konger.
27 Men fra den tid Amasja falt fra Herren, gjorde de en sammensvergelse mot ham i Jerusalem, og han flyktet til Lakis; men de sendte folk etter ham til Lakis, og de drepte ham der.
28 Så kjørte de ham derfra med hester og begravde ham hos hans fedre i Judas stad.

[^1]:  Obed-Edoms familie hadde tilsyn med forrådshusene, 1KR 26, 15.
