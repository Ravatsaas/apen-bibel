## Kapittel 1

1 Salomo, Davids sønn, ble en mektig konge; Herren hans Gud var med ham og lot ham bli overmåte stor.
2 Og Salomo lot befaling utgå til hele Israel, til høvedsmennene over tusen og over hundre og til dommerne og til alle høvdinger i hele Israel, til familiehodene.
3 Og han og alle de han hadde kalt sammen, dro til offerhaugen i Gibeon; for der sto Guds sammenkomst-telt, det som Herrens tjener Moses hadde gjort i ørkenen.
4 Men Guds ark hadde David ført opp fra Kirjat-Jearim til det sted han hadde gjort i stand for den; for han hadde reist et telt for den i Jerusalem.
5 Og kobberalteret som Besalel, sønn til Uri og sønnesønn til Hur, hadde gjort, sto der foran Herrens tabernakel, og Salomo og de som han hadde kalt sammen, søkte dit.
6 Og der, på kobberalteret som hørte til sammenkomstens telt, bar Salomo fram offere for Herrens åsyn, tusen brennoffer ofret han på det.
7 Samme natt åpenbarte Gud seg for Salomo og sa til ham: Be om det du vil jeg skal gi deg!
8 Salomo svarte Gud: Du har vist stor miskunnhet mot min far David og gjort meg til konge i hans sted.
9 Så la nå, Herre Gud, ditt ord til min far David bli sannhet! For du har gjort meg til konge over et folk som er like så tallrikt som støvet på jorden.
10 Gi meg nå visdom og kunnskap, så jeg kan være leder og fører for dette folk! For hvem kunne ellers dømme dette ditt folk som er så stort?
11 Da sa Gud til Salomo: Fordi det var dette som lå deg på hjerte, og du ikke har bedt om rikdom, skatter og ære eller dine fienders død og heller ikke om et langt liv, men har bedt om visdom og kunnskap, så du kan dømme mitt folk, som jeg har gjort deg til konge over,
12 så er visdom og kunnskap gitt deg, og jeg vil også gi deg rikdom og skatter og ære, som hverken de konger som har vært før deg har hatt, eller de som kommer etter deg skal ha maken til.
13 Så dro Salomo fra offerhaugen i Gibeon, fra sammenkomstens telt, tilbake til Jerusalem, og han regjerte over Israel.
14 Salomo la seg til mange stridsvogner og hestfolk; han hadde fjorten hundre stridsvogner og tolv tusen hestfolk; dem la han dels i vognbyene, dels hos seg selv i Jerusalem.
15 Kongen gjorde sølvet og gullet i Jerusalem like så almindelig som stein, og sedertre like så almindelig som morbærtrærne i lavlandet.
16 Sine hester lot Salomo innføre fra Egypt; en del kjøpmenn som kongen sendte avsted, hentet en flokk for en fastsatt pris.
17 Hver vogn som hentedes opp fra Egypt og innførtes, kostet seks hundre sekel sølv og hver hest hundre og femti. Og på samme måte hentet de også vogner og hester derfra til alle hetittenes konger og til kongene i Syria.
