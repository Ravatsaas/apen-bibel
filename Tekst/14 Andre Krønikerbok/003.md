## Kapittel 3

1 Så begynte Salomo å bygge Herrens hus i Jerusalem, på Moriafjellet, der hvor Herren hadde åpenbaret seg for hans far David, på den plass hvor David hadde samlet forråd, på jebusitten Ornans treskeplass.
2 Han begynte å bygge den annen dag i den annen måned i det fjerde år av sin regjering.
3 Da Salomo skulle bygge Guds hus, la han grunnvollen slik: Lengden var seksti alen etter det eldre mål og bredden tyve alen.
4 Og forhallen som lå foran huset, var tyve alen bred, svarende til bredden av huset, og hundre og tyve alen høy, og han kledde den innentil med rent gull.
5 Det store hus kledde han med cypresstre; dessuten kledde han det med ekte gull og satte palmer og kjeder på det.
6 Han prydet huset med dyre stener. Gullet var gull fra Parva'im.
7 Hele huset, både bjelkene og dørtresklene og veggene og dørene kledde han med gull og skar ut kjeruber på veggene.
8 Rommet for det Aller-helligste bygget han slik at lengden var tyve alen, svarende til bredden av huset, og bredden tyve alen, og han kledde det med ekte gull, som veide seks hundre talenter.
9 Vekten på naglene, som var av gull, var femti sekel; også loftsrommene kledde han med gull.
10 I rommet for det Aller-helligste gjorde han to kjeruber i billedhuggerarbeid og kledde dem med gull.
11 Kjerubenes vinger var tyve alen i lengde; den ene vinge på den ene kjerub var fem alen og rørte ved husets vegg, og den annen vinge var fem alen og rørte ved den annen kjerubs vinge;
12 og den ene vinge på den annen kjerub var fem alen og rørte ved husets vegg, og den annen vinge var fem alen og nådde til den første kjerubs vinge.
13 Slik målte disse kjerubers vinger i sin fulle utstrekning tyve alen; de sto oppreist, og deres ansikter vendte inn.
14 Forhenget gjorde han av blå og purpurrød og karmosinrød ull og hvit bomull og satte kjeruber på det.
15 Foran huset gjorde han to søyler, som tilsammen var fem og tretti alen høye, og søylehodet ovenpå dem var fem alen.
16 Og han gjorde kjeder og satte dem på toppen av søylene, og han gjorde hundre granatepler og satte dem på kjedene.
17 Så reiste han søylene foran templet, den ene på høyre side og den andre på venstre side; den til høyre kalte han Jakin og den til venstre Boas.
