## Kapittel 15

1 Da kom Guds Ånd over Asarja, Odeds sønn,
2 og han gikk ut mot Asa og sa til ham: Hør på meg, Asa og hele Juda og Benjamin! Herren er med dere når dere er med ham, og dersom dere søker ham, skal han la seg finne av dere; men dersom dere forlater ham, skal han forlate dere.
3 I lange tider var Israel uten sann Gud og uten prest som lærte dem, og uten lov.
4 Da vendte de i sin trengsel om til Herren, Israels Gud, og søkte ham, og han lot seg finne av dem.
5 Og i de tider kunne ingen ferdes trygt, hverken ute eller hjemme; for det rådet stor uro blandt alle dem som bodde her i landene.
6 Da støtte folk mot folk og by mot by, så de knustes; for Gud voldte uro iblandt dem med alle slags trengsel.
7 Men vær dere frimodige og la ikke deres hender synke! Dere skal få lønn for deres gjerning.
8 Da Asa hørte disse ord og denne profeti av profeten Oded, fattet han mot og sørget for å få bort de avskyelige avgudsbilleder i hele Judas og Benjamins land og i de byer han hadde inntatt i Efra'im-fjellene, og han satte i stand Herrens alter, som sto foran Herrens forhall.
9 Så samlet han hele Juda og Benjamin og de fremmede fra Efra'im og Manasse og Simeon som bodde iblandt dem; for mange gikk over til ham fra Israel, da de så at Herren, hans Gud, var med ham.
10 I den tredje måned i det femtende år av Asas regjering samlet de seg i Jerusalem
11 Og ofret samme dag til Herren syv hundre stykker storfe og syv tusen stykker småfe av det hærfang de hadde ført med seg.
12 Og de gjorde en pakt om at de ville søke Herren, sine fedres Gud, av alt sitt hjerte og av all sin sjel,
13 og at hver den som ikke søkte Herren, Israels Gud, skulle drepes, enten det var en liten eller en stor, mann eller kvinne.
14 Og de svor Herren troskap med høy røst og jubelrop og under trompeters og basuners lyd.
15 Og hele Juda gledet seg over eden; for av alt sitt hjerte hadde de svoret den, og med all sin vilje søkte de ham, og han lot seg finne av dem, og Herren gav dem ro rundt omkring.
16 Kong Asa avsatte endog sin mor Ma'aka fra hennes verdighet, fordi hun hadde gjort et gruelig avgudsbillede for Astarte; Asa hugg hennes gruelige avgudsbillede ned og knuste det og brant det i Kidrons dal.
17 Men offerhaugene ble ikke nedlagt i Israel; dog var Asas hjerte helt med Herren så lenge han levde.
18 Han lot de ting hans far hadde helliget, og dem han selv hadde helliget, føre inn i Guds hus, både sølv og gull og andre ting.
19 Og det var ingen krig før i det fem og trettiende år av Asas regjering.
