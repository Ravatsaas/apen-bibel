## Kapittel 34

1 Josias var åtte år gammel da han ble konge, og han regjerte en og tretti år i Jerusalem.
2 Han gjorde hva rett var i Herrens øyne, og vandret på sin far Davids veier; han vek ikke av hverken til høyre eller til venstre.
3 I det åttende år av sin regjering, da han enda var en ungdom, begynte han å søke Davids, sin fars Gud, og i det tolvte år begynte han å rense Juda og Jerusalem for offerhaugene og Astarte-billedene og de utskårne og støpte billeder.
4 De rev ned Ba'alenes altere, mens han så på det, og solstøttene som sto ovenpå dem, hugg han i stykker, og Astarte-billedene og de utskårne og støpte billeder sønderslo han og knuste dem, og støvet av dem strødde han på de folks graver som hadde ofret til dem,
5 og prestenes ben brant han på deres altere. Slik renset han Juda og Jerusalem.
6 Og rundt omkring i Manasses og Efra'ims og Simeons byer like til Naftali gjennemsøkte han husene,
7 og han rev ned alterne og Astarte-billedene, og de utskårne billeder sønderslo han og knuste dem, og alle solstøttene i hele Israels land hugg han i stykker; så vendte han tilbake til Jerusalem.
8 Og i det attende år av sin regjering, mens han holdt på å rense landet og Herrens hus, sendte han Safan, Asaljas sønn, og byens høvedsmann Ma'aseja og historieskriveren Joah, Jaokas' sønn, avsted for å sette i stand Herrens, hans Guds hus.
9 Da de kom til ypperstepresten Hilkias, gav de fra seg de penger som var kommet inn til Guds hus, og som de levitter som var voktere ved dørtreskelen, hadde samlet inn fra Manasse og Efra'im og hele resten av Israel og fra hele Juda og Benjamin og Jerusalems innbyggere -
10 de overgav dem til dem som ledet arbeidet og hadde tilsyn med Herrens hus; og de gav dem til dem som utførte arbeidet - dem som arbeidet i Herrens hus og skulle utbedre huset og sette det i stand,
11 til tømmermennene og bygningsmennene til innkjøp av hugne stener og tre til bindingsbjelkene og til å tømre opp igjen de bygninger som Judas konger hadde latt forfalle.
12 Mennene arbeidet med troskap på verket. Noen av levittene var satt til å ha tilsyn med dem; det var Jahat og Obadja av Meraris barn og Sakarja og Mesullam av kahatittenes barn og alle de levitter som forsto seg på musikkinstrumenter.
13 De hadde også rådighet over bærerne og tilsyn med alle arbeiderne ved hvert enkelt arbeid. Noen av levittene var også skrivere og opsynsmenn og dørvoktere.
14 Da de nå tok ut de penger som var kommet inn til Herrens hus, fant presten Hilkias boken med Herrens lov, som var gitt ved Moses.
15 Da tok Hilkias til orde og sa til statsskriveren Safan: Jeg har funnet lovboken i Herrens hus. Og Hilkias overgav boken til Safan.
16 Safan bar boken til kongen, og han gav med det samme melding til kongen og sa: Dine tjenere gjør alt som er dem pålagt;
17 de har tømt ut de penger som fantes i Herrens hus, og overgitt dem til tilsynsmennene og til dem som forestår arbeidet.
18 Og statsskriveren Safan fortalte kongen at presten Hilkias hadde overgitt ham en bok. Og Safan leste opp av den for kongen.
19 Da kongen hørte lovens ord, sønderrev han sine klær.
20 Og kongen befalte Hilkias og Akikam, Safans sønn, og Abdon, Mikas sønn, og statsskriveren Safan og kongens tjener Asaja:
21 Gå og spør Herren for meg og for dem som er blitt igjen i Israel og Juda, om det som står i den bok som nå er funnet! For stor er Herrens vrede, som er utøst over oss fordi våre fedre ikke har holdt Herrens ord og ikke gjort alt det som skrevet er i denne bok.
22 Så gikk Hilkias og de andre som kongen sendte avsted, til profetinnen Hulda, hustru til klædeskammer-vokteren Sallum, sønn av Tokhat, Kasras sønn; hun bodde i Jerusalem i den annen bydel; og de talte med henne slik som det var dem pålagt.
23 Hun sa til dem: Så sier Herren, Israels Gud: Si til den mann som har sendt dere til meg:
24 Så sier Herren: Se, jeg fører ulykke over dette sted og dets innbyggere - alle de forbannelser som er skrevet i den bok de har lest for Judas konge,
25 fordi de har forlatt meg og brent røkelse for andre guder for å vekke min harme med alt sine henders verk; min vrede skal utøses over dette sted, og den skal ikke utslukkes.
26 Og til Judas konge, som sendte dere for å spørre Herren, til ham skal dere si slik: Så sier Herren, Israels Gud, om de ord som du har hørt:
27 Fordi ditt hjerte ble bløtt, og du ydmyket deg for Guds åsyn da du hørte hans ord mot dette sted og dets innbyggere - fordi du ydmyket deg for mitt åsyn og sønderrev dine klær og gråt for mitt åsyn, så har også jeg hørt, sier Herren.
28 Så vil jeg da samle deg til dine fedre, og du skal samles med dem i din grav i fred, og dine øyne skal ikke se all den ulykke jeg vil føre over dette sted og dets innbyggere. Med dette svar kom de tilbake til kongen.
29 Da sendte kongen bud og lot kalle sammen alle Judas og Jerusalems eldste.
30 Og kongen gikk opp til Herrens hus, og hver mann av Juda og Jerusalems innbyggere fulgte ham, prestene og levittene og alt folket, både store og små; og han leste opp for dem alt det som sto skrevet i paktens bok, den som var funnet i Herrens hus.
31 Og kongen sto på sin plass og gjorde den pakt for Herrens åsyn at han ville følge Herren og holde hans bud og hans vidnesbyrd og hans forskrifter av alt sitt hjerte og av all sin sjel - at han ville gjøre etter paktens ord, som var skrevet i denne bok.
32 Og han lot alle som fantes i Jerusalem og Benjamin, trede inn i pakten; og Jerusalems innbyggere gjorde etter den pakt de hadde inngått med Gud, sine fedres Gud.
33 Og Josias tok bort alle styggedommer fra alle de land som hørte Israels barn til, og han holdt alle som fantes i Israel, til å tjene Herren sin Gud. Så lenge han levde, vek de ikke av fra Herren, sine fedres Gud.
