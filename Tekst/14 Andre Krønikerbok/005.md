## Kapittel 5

1 Da nå alt det arbeid var ferdig som Salomo lot gjøre for Herrens hus, lot han bære inn der de ting som hans far David hadde helliget til Herren; både sølvet og gullet og alle karene la han ned i skattkammerne i Guds hus.
2 Så kalte Salomo Israels eldste og alle stammehøvdingene, overhodene for Israels barns familier, sammen til Jerusalem for å føre Herrens pakts-ark opp fra Davids stad, det er Sion.
3 Og alle Israels menn samlet seg hos kongen på festen i den syvende måned.
4 Da nå alle Israels eldste var kommet, løftet levittene arken opp.
5 Og de bar arken opp og sammenkomstens telt og alle de hellige redskaper som var i teltet; det var de levittiske prester som bar dem opp.
6 Og kong Salomo og hele Israels menighet, som hadde samlet seg hos ham, sto foran arken, og de ofret småfe og storfe i slik mengde at de ikke kunne telles eller regnes.
7 Prestene bar Herrens pakts-ark inn på dens plass i husets kor, i det Aller-helligste, under kjerubenes vinger.
8 For kjerubene bredte sine vinger ut over det sted hvor arken sto, så at kjerubene ovenfra dekket både over arken og dens stenger.
9 Stengene var så lange at deres ender, som sto fram fra arken, kunne sees foran koret, men ikke utenfor. Og der har den vært til denne dag.
10 Det var intet i arken uten de to tavler som Moses hadde lagt ned i den ved Horeb, dengang Herren gjorde pakt med Israels barn da de dro ut av Egypt.
11 Så skjedde det, at da prestene gikk ut av helligdommen - for alle de prester som var der, hadde helliget seg, så det ikke var mulig å iaktta skiftene -
12 og da alle de levittiske sangere, både Asaf, Heman, Jedutun og deres sønner og deres brødre sto i hvite bomullsklær med cymbler og harper og citarer på østsiden av alteret, og sammen med dem hundre og tyve prester som blåste i trompeter,
13 og da trompetblåserne og sangerne alle som en og på en gang stemte i for å love og prise Herren, og de lot trompetene og cymblene og de andre musikkinstrumenter klinge og lovet Herren, fordi han er god, og hans miskunnhet varer evindelig - da ble huset - Herrens hus - fylt av en sky.
14 Og for skyens skyld kunne prestene ikke bli stående og gjøre tjeneste; for Herrens herlighet fylte Guds hus.
