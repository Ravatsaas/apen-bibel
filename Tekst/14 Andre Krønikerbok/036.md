## Kapittel 36

1 Landets folk tok og gjorde Joakas, Josias' sønn, til konge i hans fars sted i Jerusalem.
2 Joakas var tre og tyve år gammel da han ble konge, og han regjerte tre måneder i Jerusalem.
3 Men kongen i Egypten avsatte ham, så han ikke lenger var konge i Jerusalem, og lot landet bøte hundre talenter sølv og en talent gull.
4 Så gjorde kongen i Egypten Neko hans bror Eljakim til konge over Juda og Jerusalem og forandret hans navn til Jojakim, men hans bror Joakas tok han med seg og førte ham til Egypten.
5 Jojakim var fem og tyve år gammel da han ble konge, og han regjerte elleve år i Jerusalem. Han gjorde hva ondt var i Herrens, hans Guds øyne.
6 Kongen i Babel Nebukadnesar dro opp mot ham og lot ham binde med to kobberlenker for å føre ham til Babel.
7 Nebukadnesar førte også en del av karene i Herrens hus til Babel og satte dem i sitt tempel i Babel.
8 Hva som ellers er å fortelle om Jojakim og om de vederstyggelige ting han gjorde seg skyldig i, og hva ondt det ellers fantes hos ham, det er opskrevet i boken om Israels og Judas konger. Og hans sønn Jojakin ble konge i hans sted.
9 Jojakin var atten år gammel da han ble konge, og han regjerte tre måneder og ti dager i Jerusalem. Han gjorde hva ondt var i Herrens øyne.
10 Ved årsskiftet sendte kong Nebukadnesar krigsfolk avsted og lot ham føre til Babel, og med ham de kostbare kar i Herrens hus, og han gjorde hans bror* Sedekias til konge over Juda og Jerusalem. / {* farbror, 2KG 24, 17.}
11 Sedekias var en og tyve år gammel da han ble konge, og han regjerte elleve år i Jerusalem.
12 Han gjorde hva ondt var i Herrens, hans Guds øyne; han ydmyket seg ikke for profeten Jeremias, hvis ord kom fra Herrens munn.
13 Han gjorde også oprør mot kong Nebukadnesar, som hadde latt ham sverge seg troskap ved Gud; han var hårdnakket og forherdet sitt hjerte, så han ikke vendte om til Herren, Israels Gud.
14 Også alle prestenes og folkets høvdinger forsyndet seg storlig og fulgte alle hedningefolkenes vederstyggelige skikker, og de gjorde Herrens hus urent, det som han hadde helliget i Jerusalem.
15 Herren, deres fedres Gud, sendte sine ord til dem ved sine sendebud tidlig og sent; for han ynkedes over sitt folk og over sin bolig.
16 Men de spottet Guds sendebud og foraktet hans ord og hånte hans profeter, inntil Herrens vrede mot sitt folk ble så sterk at det ikke lenger var noen legedom.
17 Da lot han kaldeernes konge dra opp mot dem, og han drepte deres unge menn med sverdet i deres hellige hus og sparte hverken unggutter eller jomfruer eller gamle og gråhårede - alle gav han i hans hånd.
18 Alle karene i Guds hus, både store og små, og skattene i Herrens hus og kongens og hans høvdingers skatter - alt førte han til Babel.
19 De brant opp Guds hus og rev ned Jerusalems mur; alle dets palasser brant de opp med ild, og alle dets kostbare kar ble ødelagt.
20 Dem som sverdet hadde levnet, førte han som fanger til Babel, og de ble hans og hans sønners slaver, til perserriket fikk makten,
21 for at Herrens ord i Jeremias' munn skulle bli oppfylt - til landet hadde gjort fyldest for sine sabbatsår; alle de dager det lå øde, hadde det hvile - til sytti år var gått til ende.
22 Så var det i perserkongen Kyros' første år; da vakte Herren, for at hans ord i Jeremias' munn skulle oppfylles, slike tanker i perserkongen Kyros' ånd at han lot utrope i hele sitt rike og dessuten kunngjøre ved en skrivelse:
23 Så sier Kyros, kongen i Persia: Herren, himmelens Gud, har gitt meg alle jordens riker, og han har pålagt meg å bygge ham et hus i Jerusalem i Juda. Er det noen blandt dere av alt hans folk, så være Herren hans Gud med ham, og han kan dra dit!
