## Kapittel 31

1 Da de nå var ferdig med alt dette, dro alle de israelitter som var til stede, ut til byene i Juda og sønderslo billedstøttene og hugg Astarte-billedene i stykker og rev ned offerhaugene og alterne i hele Juda og Benjamin og i Efra'im og Manasse, til det intet var igjen av dem; og så vendte alle Israels barn hjem igjen til sine byer, enhver til sin eiendom.
2 Så ordnet Hiskia prestenes og levittenes skifter, etter som de hørte til det ene eller det annet skifte, så både prestene og levittene fikk hver sin særskilte tjeneste med å bære fram brennoffer og takkoffer, å utføre gudstjenesten og å synge Herrens lov og pris i portene til hans leir.
3 Det som kongen gav av sin eiendom, skulle brukes til brennofferne, morgen- og kveld-brennofferne og brennofferne på sabbatene og nymånedagene og høytidene, slik som skrevet står i Herrens lov.
4 Og han befalte folket som bodde i Jerusalem, at de skulle gi prestene og levittene deres del, så de kunne holde fast ved Herrens lov.
5 Da denne befaling ble kjent, gav Israels barn førstegrøde i rikelig mengde, både av korn og most og olje og honning og av all annen grøde på marken, og de kom med tiende av alt sammen i rikelig mengde.
6 De av Israels og Judas barn som bodde i Judas byer, kom også med tiende av storfe og småfe og tiende av de hellige gaver som var helliget til Herren deres Gud, og la dem opp haug ved haug.
7 I den tredje måned begynte de å hope opp haugene, og i den syvende måned ble de ferdig med det.
8 Og da Hiskia og høvdingene kom og så haugene, priste de Herren og hans folk Israel.
9 Da så Hiskia spurte prestene og levittene om haugene,
10 svarte ypperstepresten Asarja av Sadoks hus: Siden de begynte å komme med gaver til Herrens hus, har vi ett oss mette og fått rikelig tilovers; for Herren har velsignet sitt folk, så vi har fått all denne rikdom tilovers.
11 Da befalte Hiskia at det skulle innrettes forrådskammere i Herrens hus, og da det var gjort,
12 kom folket ærlig og redelig med førstegrøden og tienden og de hellige gaver og la dem inn der. Levitten Konanja hadde oppsyn med dette og næst etter ham hans bror Sime'i.
13 Men Jehiel og Asasja og Nahat og Asael og Jerimot og Josabad og Eliel og Jismakja og Mahat og Benaja var oppsynsmenn under Konanja og hans bror Sime'i etter pålegg av kong Hiskia og Asarja, forstanderen for Guds hus.
14 Levitten Kore, Jimnas sønn, som var dørvokter mot øst, hadde oppsynet over de frivillige gaver til Gud og skulle utdele Herrens offergaver og de høyhellige gaver.
15 Under ham sto Eden og Minjamin og Jesua og Semaja, Amarja og Sekanja; de skulle være tillitsmenn i prestenes byer og utdele gavene til sine brødre etter deres skifter, både til store og små,
16 med undtagelse av alle dem av mannkjønn, fra treårsalderen og oppover, som var oppskrevet i ættelistene, og som kom til Herrens hus for hver dag å få hva de den dag trengte under den tjeneste de hadde å vareta etter sine skifter -
17 prestene var oppskrevet i listene etter sine familier, og levittene fra tyveårsalderen og oppover, etter det de hadde å vareta i sin skifter - .
18 De skulle også utdele gavene til dem som var oppskrevet av deres små barn, hustruer, sønner og døtre, så mange de var; for med troskap helliget de seg til sin tjeneste.
19 For dem av Arons sønner, prestene, som bodde på løkkene omkring sine byer, var det i hver by noen navngitte menn som skulle utdele til alt mannkjønn blant prestene det som tilkom dem, og likeså til alle dem av levittene som var oppskrevet i ættelistene.
20 Slik gjorde Hiskia i hele Juda, og han gjorde hva godt og rett og sant var i Herrens, hans Guds øyne.
21 Og alt det som han tok seg fore, idet han søkte sin Gud, enten det gjaldt tjenesten i Guds hus, eller det gjaldt loven og budet, det gjorde han av alt sitt hjerte, og det lyktes for ham.
