## Kapittel 24

1 Joas var syv år gammel da han ble konge, og regjerte førti år i Jerusalem; hans mor hette Sibja og var fra Be'erseba.
2 Joas gjorde hva rett var i Herrens øyne, så lenge presten Jojada levde.
3 Jojada lot ham få to hustruer, og han fikk sønner og døtre.
4 Siden fikk Joas i sinne å sette Herrens hus i stand.
5 Og han samlet prestene og levittene og sa til dem: Dra ut til byene i Juda og samle inn penger fra hele Israel til å utbedre deres Guds hus etter som det trenges fra år til år, og skynd dere med å gjøre dette! Men levittene skyndte seg ikke dermed.
6 Da kalte kongen til seg ypperstepresten Jojada og sa til ham: Hvorfor har du ikke sett etter at levittene kommer med den avgift fra Juda og fra Jerusalem som er pålagt av Herrens tjener Moses, og som Israels menighet skal utrede til vidnesbyrdets telt?
7 For den ugudelige Ataljas sønner har ødelagt Guds hus, og endog alle de hellige ting i Herrens hus har de brukt til Ba'alene.
8 Så befalte kongen at de skulle gjøre en kiste og sette den utenfor porten til Herrens hus.
9 Og det ble kunngjort i Juda og Jerusalem at folk skulle komme til Herren med den avgift som Guds tjener Moses hadde pålagt Israel i ørkenen.
10 Da bar alle høvdingene og alt folket pengene fram med glede og kastet dem i kisten, til alt var kommet inn.
11 Og hver gang kisten av levittene ble båret inn til kongens tilsynsmenn, og de så at det var mange penger i den, da kom kongens skriver og den av ypperstepresten innsatte tilsynsmann og tømte den, og så bar de den tilbake på dens plass. Slik gjorde de dag etter dag og samlet en mengde penger.
12 Så overgav kongen og Jojada dem til dem som ledet arbeidet på Herrens hus, og de leide stenhuggere og tømmermenn til å sette Herrens hus i stand og likeledes jernsmeder og kobbersmeder til å utbedre Herrens hus.
13 Og arbeidsfolkene arbeidet, og utbedringsarbeidet skred fram under deres hender, og de satte Guds hus i stand igjen etter dets rette mål og gjorde det sterkt.
14 Og da de var ferdige, bar de resten av pengene til kongen og Jojada, og han lot gjøre redskaper derav til Herrens hus: redskaper til tjenesten og ofringen og skåler og gullkar og sølvkar. Og de ofret stadig brennoffere i Herrens hus, så lenge Jojada levde.
15 Men Jojada ble gammel og mett av dager og døde; han var hundre og tretti år gammel da han døde.
16 De begravde ham i Davids stad hos kongene, fordi han hadde gjort vel mot Israel og mot Gud og hans hus.
17 Men etter Jojadas død kom Judas høvdinger og kastet seg ned for kongen*; da gav kongen etter, / {* med bønn om tillatelse til å dyrke avgudene.}
18 og de forlot Herrens, sine fedres Guds hus og dyrket Astartebilledene og de andre avguder; og det kom vrede over Juda og Jerusalem for denne deres brøde.
19 Og Herren sendte profeter blant dem for å føre dem tilbake til seg, og de advarte dem, men de hørte ikke på dem.
20 Da kom Guds Ånd over Sakarias, presten Jojadas sønn, og han sto fram for folket og sa til dem: Så sier Gud: Hvorfor overtreder dere Herrens bud? På den måte kan det ikke gå dere vel. Fordi dere har forlatt Herren, forlater han dere.
21 Men de sammensvor seg mot ham og steinet ham på kongens befaling i forgården til Herrens hus.
22 Kong Joas kom ikke i hu den kjærlighet som hans far Jojada hadde vist ham - han drepte hans sønn; men i det samme han døde, ropte han: Herren skal se det og hevne det!
23 Så skjedde det, da året var til ende, at syrernes hær dro opp mot ham; de kom til Juda og Jerusalem og utryddet alle høvdingene i folket og sendte alt det hærfang de tok, til kongen i Damaskus.
24 Syrerhæren som kom, var bare liten; men enda gav Herren en meget tallrik hær i deres hånd, fordi de hadde forlatt Herren, sine fedres Gud. Slik fullbyrdet de straffedommen over Joas.
25 Og da de dro bort fra ham - for de lot ham tilbake i svære lidelser - sammensvor hans tjenere seg mot ham, fordi han hadde drept presten Jojadas sønner, og de drepte ham på hans leie. Slik døde han, og de begravde ham i Davids stad, men ikke i kongegravene.
26 De som sammensvor seg mot ham, var Sabad, sønn av ammonitterkvinnen Sim'at, og Josabad, sønn av moabitterkvinnen Simrit.
27 Om hans sønner og de mange profetord som ble talt imot ham, og den grundige utbedring av Guds hus, derom er det skrevet i kongenes historiebok; og hans sønn Amasja ble konge i hans sted.
