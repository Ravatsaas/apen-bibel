## Kapittel 16

1 I det seks og trettiende år av Asas regjering dro Israels konge Baesa opp mot Juda og bygget festningsverker i Rama for å hindre enhver fra å dra fra eller til Judas konge Asa.
2 Da tok Asa sølv og gull ut av skattkammerne i Herrens hus og kongens hus og sendte det til kongen i Syria Benhadad, som bodde i Damaskus, med de ord:
3 Mellom meg og deg er det jo et forbund, som det var mellom min far og din far. Her sender jeg deg sølv og gull; bryt nå ditt forbund med Baesa, Israels konge, så han må dra bort fra meg!
4 Benhadad lød kong Asa og sendte sine hærførere mot Israels byer, og de inntok Ijon og Dan og Abel-Ma'im og alle forrådshusene i Naftalis byer.
5 Da Baesa hørte dette, holdt han opp med å bygge festningsverker i Rama og oppgav dette arbeid.
6 Men kong Asa tok hele Juda med seg, og de førte bort steinene og tømmeret som Baesa hadde brukt til festningsarbeidet i Rama, og bygget med det Geba og Mispa om til festninger.
7 På den tid kom seeren Hanani til Judas konge Asa og sa til ham: Fordi du satte din lit til kongen i Syria og ikke til Herren din Gud, derfor er syrerkongens hær sloppet ut av dine hender.
8 Var ikke etioperne og libyerne en stor hær med stridsvogner og hestfolk i stor mengde? Men fordi du dengang satte din lit til Herren, gav han dem i din hånd.
9 For Herrens øyne farer over all jorden for at han med sin kraft kan støtte dem hvis hjerte er helt med ham. Du har båret deg uforstandig at i dette; for fra nå av skal du alltid ha krig.
10 Men Asa harmedes på seeren og satte ham i fangehuset; så vred var han på ham for dette. På samme tid for han også hårdt fram mot andre av folket.
11 Hva som er å fortelle om Asa, både i hans første og i hans senere dager, det er oppskrevet i boken om Judas og Israels konger.
12 I sin regjerings ni og trettiende år ble Asa syk i føttene, og hans sykdom ble verre og verre; men endog i sin sykdom søkte han ikke Herren, men bare legene.
13 Og Asa la seg til hvile hos sine fedre og døde i sin regjerings en og firtiende år.
14 De begravde ham i det gravsted som han hadde latt hugge ut for seg i Davids stad, og la ham på et leie som var fylt med krydderier av forskjellige slag, tillaget slik som det gjøres av dem som lager salve; og de brant et veldig bål til ære for ham.
