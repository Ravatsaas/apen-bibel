## Kapittel 26

1 Og alt Judas folk tok og gjorde Ussia, som da var seksten år gammel, til konge i hans far Amasjas sted.
2 Han gjorde Elot til en fast by og vant det tilbake for Juda, etter at kongen hadde lagt seg til hvile hos sine fedre.
3 Ussia var seksten år gammel da han ble konge, og regjerte to og femti år i Jerusalem; hans mor hette Jekilja og var fra Jerusalem.
4 Han gjorde hva rett var i Herrens øyne, aldeles som hans far Amasja hadde gjort.
5 Og han søkte Gud så lenge Sakarja levde, han som skjønte seg på Guds syner; og så lenge han søkte Herren, lot Gud det gå ham vel.
6 Han dro ut og stred mot filistrene og rev ned bymurene i Gat og Jabne og Asdod; og han bygget byer ved Asdod og på andre steder i filistrenes land.
7 Gud hjalp ham mot filistrene og mot de arabere som bodde i Gur-Ba'al, og mot me'unittene.
8 Og ammonittene kom med gaver til Ussia, og hans navn nådde like til Egypten; for han ble overmåte mektig.
9 Ussia bygget tårn i Jerusalem ved Hjørneporten og ved Dalporten og ved Vinkelen* og gjorde slik disse steder faste og sterke. / {* NEH 3, 19. 24.}
10 Han bygget også tårn i ørkenen og hugg ut mange brønner; for han hadde stor buskap både i lavlandet og på høysletten, og han hadde jordbrukere og vingårdsmenn på fjellene og i havene; for jordbruket lå ham på hjerte.
11 Ussia hadde en krigsdyktig hær, som dro ut i strid i flokker, mønstret og tellet av statsskriveren Je'uel og tilsynsmannen Ma'aseja, under ledelse av Hananja, en av kongens høvdinger.
12 To tusen og seks hundre var det fulle tall på de djerve stridsmenn som var familiehoder,
13 og under dem sto en krigshær på tre hundre og syv tusen og fem hundre mann, som gjorde krigstjeneste med kraft og mot og hjalp kongen mot fienden.
14 Hele denne hær forsynte Ussia med skjold og spyd og hjelmer og brynjer og buer og slyngestener.
15 I Jerusalem lot han gjøre kunstig innrettede krigsmaskiner, som skulle stilles opp på tårnene og murhjørnene til å skyte ut piler og store stener. Og hans navn nådde vidt omkring; for han ble hjulpet på underfull måte, så han fikk stor makt.
16 Men da han var blitt mektig, ble han overmodig i sitt hjerte, så han forsyndet seg; han var ulydig mot Herren sin Gud og gikk inn i Herrens helligdom for å brenne røkelse på røykoffer-alteret.
17 Men presten Asarja gikk inn etter ham og med ham åtti av Herrens prester, modige menn.
18 De trådte opp mot kong Ussia og sa til ham: Det tilkommer ikke deg, Ussia, å brenne røkelse for Herren, men bare prestene, Arons sønner, de som er vidd til det. Gå ut av helligdommen! For du har vært ulydig, og det blir deg ikke til ære for Gud Herren.
19 Da ble Ussia vred. Han holdt et røkelsekar i hånden og ville nettop til å brenne røkelse; men da hans vrede brøt løs mot prestene, slo spedalskheten ut i hans panne, som han sto der foran prestene i Herrens hus ved røykoffer-alteret.
20 Og da ypperstepresten Asarja og alle prestene vendte seg mot ham, så de at han var spedalsk på pannen. Da drev de ham i hast bort derfra; og selv skyndte han seg også å komme ut, for Herren hadde slått ham.
21 Siden var kong Ussia spedalsk like til sin dødsdag, og han bodde i et hus for seg selv som spedalsk, for han var utelukket fra Herrens hus. Hans sønn Jotam styrte kongens hus og dømte landets folk.
22 Hva som ellers er å fortelle om Ussia, både i hans første og i hans senere dager, har profeten Esaias, Amos' sønn*, skrevet opp. / {* JES 1, 1.}
23 Og Ussia la seg til hvile hos sine fedre, og de begravde ham hos hans fedre på den begravelsesplass som tilhørte kongene; for de sa: Han er spedalsk. Og hans sønn Jotam ble konge i hans sted.
