## Kapittel 29

1 Hiskia ble konge da han var fem og tyve år gammel, og regjerte ni og tyve år i Jerusalem; hans mor hette Abia, Sakarjas datter.
2 Han gjorde hva rett var i Herrens øyne, aldeles som hans far David hadde gjort.
3 I sin regjerings første år, i den første måned, åpnet han igjen dørene til Herrens hus og satte dem i stand.
4 Så lot han prestene og levittene hente og samlet dem på den åpne plass mot øst.
5 Og han sa til dem: Hør på meg, dere levitter! Hellige nå dere selv og hellige Herrens, deres fedres Guds hus og få urenheten ut av helligdommen!
6 For våre fedre har båret seg troløst at og gjort hva ondt er i Herrens, vår Guds øyne, og forlatt ham; de har vendt sitt åsyn bort fra Herrens tabernakel og vendt ham ryggen.
7 De har også stengt dørene til forhallen og slukket lampene og ikke brent røkelse og ikke ofret brennoffer i helligdommen for Israels Gud.
8 Derfor er Herrens vrede kommet over Juda og Jerusalem, og han har overgitt dem til mishandling, til ødeleggelse og til spott, slik som dere ser det med egne øyne.
9 Og derfor er våre fedre falt for sverdet, og våre sønner og døtre og hustruer er i fangenskap.
10 Nå har jeg i sinne å gjøre en pakt med Herren, Israels Gud, så hans brennende vrede kan vende seg bort fra oss.
11 Så la det nå ikke skorte dere på iver, mine sønner! For dere har Herren utvalgt til å stå for hans åsyn og tjene ham, til å være hans tjenere og brenne røkelse for ham.
12 Da tok levittene fatt på arbeidet - det var Mahat, Amasais sønn, og Joel, Asarjas sønn, av kahatittenes barn, og av Meraris barn Kis, Abdis sønn, og Asarja, Jehallelels sønn, og av gersonittene Joah, Simmas sønn, og Eden, Joahs sønn,
13 og av Elisafans barn Simri og Je'uel og av Asafs barn Sakarja og Mattanja,
14 og av Hemans barn Jehuel og Sime'i og av Jedutuns barn Semaja og Ussiel.
15 De samlet sine brødre og helliget seg og gikk så inn for å rense Herrens hus, slik som kongen hadde befalt etter Herrens ord.
16 Og prestene gikk inn i det indre av Herrens hus for å rense det, og all den urenhet som de fant i Herrens tempel, førte de ut i forgården til Herrens hus; der tok levittene imot det og bar det ut til Kidron-bekken.
17 På den første dag i den første måned begynte de å hellige seg, og på den åttende dag i måneden gikk de inn i Herrens forhall og helliget Herrens hus i åtte dager, og på den sekstende dag i den første måned var de ferdige.
18 Deretter gikk de inn til kong Hiskia og sa: Vi har renset hele Herrens hus og brennoffer-alteret med alt som til det hører, og skuebrødsbordet med alt som hører til det.
19 Og alle de kar som kong Ahas i sin troløshet hadde vanhelliget mens han var konge, dem har vi satt i stand og helliget, og nå står de foran Herrens alter.
20 Tidlig den neste morgen samlet kong Hiskia byens høvdinger og gikk opp til Herrens hus.
21 Og de kom med syv okser, syv værer, syv lam og syv geitebukker til syndoffer for riket og for helligdommen og for Juda; og han befalte Arons barn, prestene, å ofre dem på Herrens alter.
22 De slaktet da oksene, og prestene tok imot blodet og sprengte det på alteret; så slaktet de værene og sprengte blodet på alteret, og så slaktet de lammene og sprengte blodet på alteret.
23 Deretter førte de syndoffer-bukkene fram foran kongen og menigheten, og de la sine hender på dem,
24 og prestene slaktet dem og sprengte blodet av dem på alteret som syndoffer, til soning for hele Israel; for kongen hadde befalt at brennofferet og syndofferet skulle være for hele Israel.
25 Og han lot levittene stille seg opp i Herrens hus med cymbler, harper og citarer, slik som David og kongens seer Gad og profeten Natan hadde foreskrevet; for det var Herren som hadde gitt denne forskrift gjennom sine profeter.
26 Levittene sto med Davids musikkinstrumenter og prestene med trompetene.
27 Så befalte Hiskia å ofre brennofferet på alteret; og på samme tid som ofringen begynte, begynte også sangen for Herren og trompetene å lyde, ledsaget av Davids, Israels konges instrumenter.
28 Og hele menigheten kastet seg ned mens sangen lød og trompetene klang, og alt dette varte til ofringen var til ende.
29 Da de var ferdig med ofringen, falt de på kne, både kongen og alle de som var der sammen med ham, og de tilba.
30 Så befalte kong Hiskia og høvdingene at levittene skulle love Herren med Davids og seeren Asafs ord; og de lovet ham med fryd og bøyde seg ned og tilba.
31 Og Hiskia tok til orde og sa: Dere har nå fylt deres hånd[^1] for Herren; kom nå hit og før fram slaktoffere og takkoffere til Herrens hus! Da kom menigheten med slaktoffere og takkoffere, og enhver hvis hjerte drev ham til det, kom med brennoffere.
32 Og tallet på de brennoffer som menigheten førte fram, var sytti okser, hundre værer og to hundre lam; alt dette var til brennoffer for Herren.
33 De andre offer som ble frembåret, var seks hundre stykker storfe og tre tusen stykker småfe.
34 Men det var ikke prester nok til å flå alle brennofferne, derfor fikk de hjelp av sine brødre levittene til arbeidet var ferdig, og til de andre prester hadde helliget seg; for levittene hadde vist en redeligere vilje til å hellige seg enn prestene.
35 Det var også en mengde brennoffer, og dertil kom fettstykkene av takkofferne og de drikkoffer som hørte til brennofferne. Slik kom tjenesten i Herrens hus i sin rette skikk.
36 Og Hiskia og hele folket gledet seg over det som Gud hadde gjort for folket; for alt dette var skjedd med én gang.

[^1]:  2MO 28, 41.
