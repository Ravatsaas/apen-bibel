## Kapittel 20

1 Når du drar ut i krig mot din fiende, og du ser hester og vogner og flere krigsfolk enn du har selv, da skal du ikke være redd dem; for Herren din Gud er med deg, han som førte deg opp fra Egyptens land.
2 Og når dere er i ferd med å gå i striden, da skal presten trede fram og tale til folket.
3 Og han skal si til dem: Hør, Israel! Dere er idag i ferd med å gå i strid mot deres fiender. La ikke motet falle; frykt ikke, forferdes ikke og reddes ikke for dem!
4 For Herren deres Gud går selv med dere for å stride for dere mot deres fiender og frelse dere.
5 Og tilsynsmennene skal tale til folket og si: Er her noen mann som har bygget et nytt hus og ikke innvidd det, så kan han gå og vende tilbake til sitt hus, for at han ikke skal dø i striden og en annen innvie det.
6 Og er her noen mann som har plantet en vingård og enda ikke har tatt den i bruk, så kan han gå og vende tilbake til sitt hus, for at han ikke skal dø i striden og en annen ta den i bruk.
7 Og er her noen mann som har trolovet seg med en kvinne, men enda ikke har tatt henne til ekte, så kan han gå og vende tilbake til sitt hus, for at han ikke skal dø i striden og en annen ekte henne.
8 Og tilsynsmennene skal fremdeles tale til folket og si: Er her noen mann som er redd og motfallen, så kan han gå og vende tilbake til sitt hus, for at ikke hans brødres hjerte skal bli mistrøstig, slik som hans eget hjerte er.
9 Og når så tilsynsmennene har endt sin tale til folket, da skal de sette hærførere over folket.
10 Når du går fram mot en by for å stride mot den, så skal du først tilbyde den fred.
11 Og dersom den svarer deg fredelig og lukker opp for deg, da skal alt folket i byen være deg arbeidspliktig og tjene deg.
12 Men dersom den ikke vil ha fred med deg, men føre krig mot deg, da skal du kringsette den,
13 og Herren din Gud skal gi den i din hånd; og du skal slå alt mannkjønn der ihjel med sverdets egg;
14 men kvinnene og barna og feet og alt det som er i byen - alt hærfanget der - kan du ta som ditt bytte, og du kan nytte alt det som Herren din Gud har latt deg ta fra dine fiender.
15 Slik skal du gjøre med alle de byer som ligger meget langt borte fra deg og ikke hører disse folk til.
16 Men i de byer som hører disse folk til, og som Herren din Gud gir deg til arv, der skal du ikke la noe som drar ånde, bli i live;
17 men du skal slå dem med bann, både hetittene og amorittene og kana'anittene og ferisittene, hevittene og jebusittene, slik som Herren din Gud har befalt deg,
18 for at de ikke skal lære dere å ta etter alle de avskyelige ting som de har gjort for sine guder, så dere synder mot Herren deres Gud.
19 Når du holder en by kringsatt i lang tid og strider mot den for å innta den, så skal du ikke ødelegge dens trær ved å skadehugge dem med øksen; du kan spise av dem, men du skal ikke hugge dem ned; trærne på marken er da ikke mennesker, så du skulle stride mot dem og?
20 Men de trær som du vet ikke bærer spiselig frukt, dem kan du ødelegge og hugge ned og bruke til å bygge bolverk mot den by som fører krig mot deg, inntil den faller.
