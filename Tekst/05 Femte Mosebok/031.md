## Kapittel 31

1 Og Moses gikk fram og talte disse ord til hele Israel -
2 han sa til dem: Jeg er idag hundre og tyve år gammel, jeg kan ikke mere gå ut og inn som før, og Herren har sagt til meg: Du skal ikke komme over Jordan her.
3 Herren din Gud vil selv dra fram foran deg, han vil utrydde disse folk for deg, så du kan ta deres land i eie; Josva han skal dra fram foran deg, slik som Herren har sagt.
4 Og Herren skal gjøre med dem som han gjorde med Sihon og Og, amorittenes konger, dengang han gjorde ende på dem og ødela deres land.
5 Og Herren skal gi dem i deres vold; og dere skal gjøre med dem aldeles som jeg har befalt dere.
6 Vær frimodige og sterke, frykt ikke og reddes ikke for dem! For Herren din Gud går selv med deg, han skal ikke slippe deg og ikke forlate deg.
7 Og Moses kalte Josva til seg og sa til ham så hele Israel hørte det: Vær frimodig og sterk! For du skal dra inn med dette folk i det land som Herren tilsvor deres fedre å ville gi dem; og du skal skifte det ut til arv mellom dem.
8 Og Herren, han som drar foran deg, han skal være med deg - han skal ikke slippe deg og ikke forlate deg; du skal ikke frykte og ikke reddes.
9 Så skrev Moses opp denne lov og overgav den til prestene, Levis sønner, som bar Herrens pakts-ark, og til alle de eldste i Israel.
10 Og Moses befalte dem og sa: Hvert syvende år, i ettergivelsesåret, på løvsalenes høytid,
11 når hele Israel møter fram for å vise seg for Herrens, din Guds åsyn på det sted han utvelger, da skal du lese opp denne lov for hele Israel så de hører på det.
12 Kall folket sammen, mennene og kvinnene og barna og de fremmede som bor i dine byer, så de kan høre det og lære å frykte Herren deres Gud og akte vel på å holde alle ordene i denne lov,
13 og deres barn som ikke kjenner den, kan få høre den og lære å frykte Herren deres Gud alle de dager dere lever i det land som dere nå drar til over Jordan og skal ta i eie.
14 Og Herren sa til Moses: Se, nå lider det mot den dag du skal dø; kall på Josva og still dere fram ved sammenkomstens telt, for at jeg kan gi ham mine befalinger. Og Moses og Josva gikk fram og stilte seg ved sammenkomstens telt.
15 Da åpenbarte Herren seg ved teltet i en skystøtte, og skystøtten sto ved inngangen til teltet.
16 Og Herren sa til Moses: Når du hviler hos dine fedre, da vil dette folk komme til å holde seg med de fremmede guder i det land de kommer inn i, og de vil forlate meg og bryte min pakt, som jeg har gjort med dem.
17 Den dag skal min vrede tennes opp mot dem, og jeg vil forlate dem og skjule mitt åsyn for dem, så de går til grunne, og mangfoldige ulykker og trengsler kommer over dem. Og de skal si på den dag: Er det ikke fordi min Gud ikke er med meg at disse ulykker er kommet over meg?
18 Men jeg vil på den dag skjule mitt åsyn for dem, fordi de har gjort så meget ondt og vendt seg til andre guder.
19 Så skriv nå opp for dere denne sang* og lær Israels barn den, legg den i deres munn, så den kan være et vidne for meg mot Israels barn. / {* 5MO 32, 1 fg.}
20 For jeg vil føre dem inn i det land som jeg har tilsvoret deres fedre, et land som flyter med melk og honning, og når de har ett og er blitt mette og fete, da skal de vende seg til andre guder og dyrke dem og forakte meg og bryte min pakt.
21 Når da mange ulykker og trengsler kommer over dem, da skal denne sang lyde for dem som et vidne - den skal ikke glemmes hos dem som kommer etter, og ikke dø i deres munn. For jeg kjenner de tanker som de går med allerede nå, før jeg fører dem inn i det land jeg har tilsvoret dem.
22 Samme dag skrev Moses opp denne sang og lærte Israels barn den.
23 Og han* befalte Josva, Nuns sønn, og sa: Vær frimodig og sterk! For du skal føre Israels barn inn i det land jeg har tilsvoret dem, og jeg vil være med deg. / {* Herren.}
24 Da Moses var ferdig med å skrive denne lovs ord i en bok helt til enden,
25 befalte han levittene, som bar Herrens pakts-ark, og sa:
26 Ta denne lovens bok og legg den ved siden av Herrens, deres Guds pakts-ark! Der skal den ligge som et vidne mot deg.
27 For jeg kjenner din gjenstridighet og din stive nakke; se, enda idag mens jeg lever og er iblandt dere, har dere vært gjenstridige mot Herren; hvor meget mere da etter min død!
28 Kall nå sammen til meg alle de eldste i deres stammer og deres tilsynsmenn, så vil jeg tale disse ord for dem og ta himmelen og jorden til vidne mot dem.
29 For jeg vet at etter min død vil dere forderve deres vei og vike av fra den vei jeg har befalt dere å vandre, og ulykken skal komme over dere i de siste dager, fordi dere gjør det som er ondt i Herrens øyne, og egger ham til vrede med deres henders verk.
30 Deretter fremsa Moses denne sang, fra begynnelsen til enden, for hele Israels menighet.
