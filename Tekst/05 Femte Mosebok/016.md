## Kapittel 16

1 Akt vel på måneden abib, så du holder påske for Herren din Gud! For i måneden abib førte Herren din Gud deg ut av Egypt ved nattetid.
2 Og du skal slakte påskeoffer for Herren din Gud, småfe og storfe, på det sted Herren utvelger for å la sitt navn bo der.
3 Du skal ikke spise syret brød til det; i syv dager skal du spise usyret brød til det, trengsels brød - for i hast dro du ut av Egypt - for at du alle ditt livs dager skal komme i hu den dag du gikk ut av Egypt.
4 I syv dager skal det ikke finnes surdeig hos deg i hele ditt land, og av det kjøtt du slakter om kvelden den første dag, skal intet ligge natten over til om morgenen.
5 Du må ikke slakte påskeofferet i noen av de byer som Herren din Gud gir deg;
6 men på det sted Herren din Gud utvelger for å la sitt navn bo der, skal du slakte påskeofferet om kvelden, ved solens nedgang, på samme tid som da du dro ut av Egypt.
7 Og du skal steke og spise det på det sted Herren din Gud utvelger; og om morgenen kan du vende tilbake og gå til dine telt.
8 Seks dager skal du spise usyret brød; men på den syvende dag skal det være festsammenkomst for Herren din Gud; da skal du intet arbeid gjøre.
9 Så skal du telle syv uker: Fra den tid du begynner å skjære kornet med sigden, skal du telle syv uker fram.
10 Og så skal du holde ukenes høytid for Herren din Gud og bære fram så meget som du frivillig vil gi, alt etter som Herren din Gud velsigner deg.
11 Og du skal være glad for Herrens, din Guds åsyn på det sted Herren din Gud utvelger for å la sitt navn bo der, både du og din sønn og din datter og din tjener og din tjenestepike og levitten som bor hos deg, og den fremmede og den farløse og enken som du har hos deg.
12 Og du skal komme i hu at du var slave i Egypt, og du skal ta vare på disse forskrifter og holde dem.
13 Løvsalenes høytid skal du holde i syv dager, når du har samlet inn fra din låve og fra din vinperse.
14 Og du skal være glad på din høytid, du og din sønn og din datter og din tjener og din tjenestepike og levitten og den fremmede og den farløse og enken som bor i dine byer.
15 Syv dager skal du holde høytid for Herren din Gud på det sted Herren utvelger; for Herren din Gud skal velsigne deg i all din avling og i alt det du tar deg fore, så du skal være full av glede.
16 Tre ganger om året skal alle menn blant dere vise seg for Herrens, din Guds åsyn på det sted han utvelger: på de usyrede brøds høytid og på ukenes høytid og på løvsalenes høytid; og ingen skal vise seg for Herrens åsyn tomhendt,
17 men enhver med den gave han har råd til, etter den velsignelse som Herren din Gud har gitt deg.
18 Dommere og tilsynsmenn skal du innsette for deg i alle de byer som Herren din Gud gir deg, for hver av dine stammer, og de skal dømme folket etter lov og rett.
19 Du skal ikke bøye retten, du skal ikke gjøre forskjell på folk og ikke ta imot gaver; for gaven blinder vismenns øyne og forvender de rettferdiges sak.
20 Rettferdighet, rettferdighet skal du strebe etter, for at du må leve og eie det land Herren din Gud gir deg.
21 Du skal ikke sette et Astartebilde av noe slags tre ved siden av Herrens, din Guds alter, det som du skal bygge deg,
22 og du skal ikke reise noen billedstøtte, for det hater Herren din Gud.
