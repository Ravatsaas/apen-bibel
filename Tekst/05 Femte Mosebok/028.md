## Kapittel 28

1 Dersom du nå hører på Herrens, din Guds røst, så du akter vel på å holde alle hans bud, som jeg gir deg idag, da skal Herren din Gud heve deg høyt over alle folkene på jorden.
2 Og alle disse velsignelser skal komme over deg og nå deg, så sant du hører på Herrens, din Guds røst:
3 Velsignet være du i byen, og velsignet være du på marken!
4 Velsignet være ditt livs frukt og frukten av din jord og frukten av ditt fe, det som faller av ditt storfe, og det som fødes av ditt småfe!
5 Velsignet være din kurv og ditt deigtrau!
6 Velsignet være du i din inngang, og velsignet være du i din utgang!
7 Herren skal la dine fiender, som reiser seg mot deg, ligge under for deg; på én vei skal de dra ut mot deg, og på syv veier skal de flykte for deg.
8 Herren skal befale velsignelsen å være hos deg i dine lader og å følge deg i alt det du tar deg fore, og han skal velsigne deg i det land Herren din Gud gir deg.
9 Herren skal gjøre deg til et hellig folk for seg, som han har tilsvoret deg, såfremt du tar vare på Herrens, din Guds bud og vandrer på hans veier.
10 Og alle folkene på jorden skal se at du er kalt med Herrens navn, og de skal reddes for deg.
11 Herren skal gi deg overflod på alt som godt er, både av ditt livs frukt og av frukten av ditt fe og av frukten av din jord i det land som Herren tilsvor dine fedre å ville gi deg.
12 Herren skal lukke opp for deg sitt rike forrådshus, himmelen, og gi ditt land regn i rette tid og velsigne alt dine henders arbeid; og du skal låne til mange folk, men selv skal du ikke trenge til å låne av noen.
13 Herren skal gjøre deg til hode og ikke til hale; og du skal alltid være ovenpå og aldri være under, såfremt du hører på Herrens, din Guds bud, som jeg idag befaler deg å ta vare på og holde,
14 og såfremt du ikke viker av fra noe av de ord jeg legger fram for dere idag, hverken til høyre eller til venstre, så du følger andre guder og dyrker dem.
15 Men dersom du ikke hører på Herrens, din Guds røst, så du akter vel på å holde alle hans bud og hans lover, som jeg gir deg idag, da skal alle disse forbannelser komme over deg og nå deg:
16 Forbannet være du i byen, og forbannet være du på marken!
17 Forbannet være din kurv og ditt deigtrau!
18 Forbannet være ditt livs frukt og din jords frukt, det som faller av ditt storfe, og det som fødes av ditt småfe!
19 Forbannet være du i din inngang, og forbannet være du i din utgang!
20 Herren skal sende forbannelse, forferdelse og trusel mot deg i alt det du rekker din hånd ut til og tar deg fore, inntil du blir ødelagt og hastig går til grunne for dine onde gjerningers skyld, fordi du forlot meg.
21 Herren skal la pesten henge fast ved deg til han har utryddet deg av det land du kommer inn i og skal ta i eie.
22 Herren skal slå deg med tærende syke og brennende sott, med feber og verk, med tørke og kornbrann og rust, og de skal forfølge deg til du går til grunne.
23 Himmelen over ditt hode skal være som kobber, og jorden under deg som jern.
24 Herren skal la støv og sand være det regn han gir ditt land; det skal komme ned over deg fra himmelen, til du blir ødelagt.
25 Herren skal la deg ligge under for dine fiender; på én vei skal du dra ut mot dem, og på syv veier skal du flykte for dem; og du skal bli mishandlet av alle riker på jorden.
26 Dine døde kropper skal bli til føde for alle himmelens fugler og for jordens dyr, og ingen skal jage dem bort.
27 Herren skal slå deg med Egypts bylder, med svuller og med skabb og utslett, så du ikke skal kunne leges.
28 Herren skal slå deg med vanvidd og med blindhet og med sinnets forvirring.
29 Og du skal famle deg fram om middagen, som den blinde famler seg fram i mørket; du skal ingen lykke ha på dine veier, og det skal ikke times deg annet enn undertrykkelse og utplyndring alle dager, og det skal ikke være noen som frelser.
30 Du skal trolove deg med en kvinne, og en annen mann skal ligge hos henne. Du skal bygge et hus og ikke bo i det; du skal plante en vingård og ikke ta den i bruk.
31 Din okse skal slaktes for dine øyne, og du skal ikke spise av den; ditt asen skal røves så du ser på det, og ikke komme tilbake til deg; ditt småfe skal gis til dine fiender, og ingen skal hjelpe deg.
32 Dine sønner og dine døtre skal overgis til et fremmed folk, og dine øyne skal se på det og vansmekte av lengsel etter dem hele dagen, og din hånd skal være avmektig.
33 Frukten av din jord og av alt ditt arbeid skal fortæres av et folk du ikke kjenner; og det skal ikke times deg annet enn vold og undertrykkelse alle dager.
34 Og du skal bli vanvittig av det syn som dine øyne må se.
35 Herren skal slå deg med onde bylder på knær og legger, så du ikke skal kunne leges, fra fotsåle til isse.
36 Herren skal føre deg og din konge, som du setter over deg, bort til et folk som hverken du eller dine fedre har kjent, og der skal du dyrke andre guder, stokk og stein.
37 Og du skal bli til en redsel, til et ordspråk og til en spott blant alle de folk Herren fører deg til.
38 Mye sæd skal du føre ut på marken, og lite skal du samle inn; for gresshoppen skal spise den av.
39 Vingårder skal du plante og dyrke, men vin skal du ikke drikke, og ikke kunne gjemme; for makk skal spise den opp.
40 Oljetrær skal du ha i hele ditt land, men med olje skal du ikke salve deg; for ditt oljetre skal kaste karten av.
41 Sønner og døtre skal du få, men du skal ikke beholde dem, for de skal gå i fangenskap.
42 Alle dine trær og din jords frukt skal gresshoppen ta i eie.
43 Den fremmede som bor i ditt land, skal stige opp over deg, høyere og høyere; men du skal synke dypere og dypere.
44 Han skal låne til deg, men du skal ikke kunne låne til ham; han skal være hode, og du skal være hale.
45 Alle disse forbannelser skal komme over deg og forfølge deg og nå deg, til du blir ødelagt, fordi du ikke hørte på Herrens, din Guds røst, og ikke tok vare på hans bud og hans lover, som han gav deg,
46 og de skal være til et tegn og et under som skal henge ved deg og din ætt til evig tid.
47 Fordi du ikke tjente Herren din Gud med glede og av hjertens lyst, endog du hadde overflod på alt,
48 så skal du tjene dine fiender, som Herren skal sende mot deg, i hunger og tørst og i nakenhet og i mangel på alt; og han skal legge et jernåk på din hals, til han har ødelagt deg.
49 Herren skal føre et folk over deg langt borte fra, fra jordens ende, et folk som kommer flyvende lik en ørn, et folk hvis tungemål du ikke forstår,
50 et folk med hårdt ansikt, som ikke akter den gamle og ikke har medynk med den unge.
51 Og det skal fortære frukten av ditt fe og frukten av din jord, til du blir ødelagt, fordi det ikke levner deg korn eller most eller olje, det som faller av ditt storfe, eller det som fødes av ditt småfe, inntil det har gjort ende på deg.
52 Det skal kringsette deg i alle dine byer, inntil dine høye og faste murer, som du setter din lit til, faller i hele ditt land, det som Herren din Gud har gitt deg.
53 Da skal du spise ditt livs frukt, kjøttet av dine sønner og dine døtre, som Herren din Gud gir deg; så stor er den trengsel og angst som din fiende skal føre over deg.
54 Den kjælneste og mest forfinede av dine menn skal se med onde øyne på sin bror og på hustruen i sin favn og på de barn han enda har tilbake,
55 og ikke unne noen av dem det minste grand av sine barns kjøtt, som han spiser, fordi intet annet ble levnet ham; så stor er den trengsel og angst som din fiende skal føre over deg i alle dine byer.
56 Den kjælneste og mest forfinede av dine kvinner, som aldri prøvde på å sette sin fot på jorden for bare finhet og kjælenskap, skal se med onde øyne på mannen i sin favn og på sin sønn og sin datter
57 og ikke unne dem sine unge, som kommer ut fra henne, eller de barn hun får; for i mangel på alt skal hun fortære dem i skjul; så stor er den trengsel og angst som fienden din skal føre over deg i byene dine.
58 Dersom du ikke gir akt på å holde alle ordene i denne lov, de som står skrevet i denne bok - dersom du ikke frykter dette herlige og forferdelige navn: Herren din Gud,
59 da skal Herren sende uhørte plager over deg og uhørte plager over din ætt, store og vedholdende plager og onde og vedholdende sykdommer.
60 Han skal la alle Egypts sykdommer, som du gruer for, komme over deg, og de skal henge ved deg.
61 Og alle andre sykdornmer og alle andre plager, som der intet står skrevet om i denne lovens bok, skal Herren la komme over deg, til du er ødelagt.
62 Bare en liten flokk skal bli tilbake av dere, dere som var så tallrike som himmelens stjerner, fordi du ikke hørte på Herrens, din Guds røst.
63 Og slik som Herren gledet seg ved å gjøre vel mot dere og gjøre dere tallrike, slik skal Herren nå glede seg ved å forderve dere og ødelegge dere; og dere skal rykkes opp av det land du kommer inn i og skal ta i eie.
64 Herren skal sprede deg blant alle folkene fra jordens ene ende til den andre, og der skal du dyrke andre guder, som hverken du eller dine fedre har kjent, stokk og stein.
65 Og blant disse folk skal du aldri ha ro, og der skal ingen hvile være for din fot; Herren skal der gi deg et bevende hjerte og uttærede øyne og en vansmektende sjel.
66 Ditt liv skal henge i et hår; du skal engstes natt og dag og aldri være sikker på ditt liv.
67 Om morgenen skal du si: Var det bare kveld! og om kvelden skal du si: Var det bare morgen! - for den angst du kjenner i ditt hjerte, og for det syn du ser med dine øyne.
68 Herren skal føre deg tilbake til Egypt på skip, den vei som jeg sa deg at du aldri mere skulle få se; der skal dere bli budt ut til dine fiender som slaver og slavekvinner, men der er ingen som kjøper.
