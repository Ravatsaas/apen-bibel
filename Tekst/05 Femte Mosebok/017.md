## Kapittel 17

1 Du skal ikke ofre Herren din Gud et stykke storfe eller småfe som har noe lyte eller noen skade; for det er en styggedom for Herren din Gud.
2 Dersom der i din midte, i en av de byer som Herren din Gud gir deg, finnes en mann eller kvinne som gjør det som ondt er i Herrens, din Guds øyne, så han bryter hans pakt,
3 og han mot mitt bud går bort og dyrker andre guder og tilbeder dem eller solen eller månen eller hele himmelens hær,
4 og dette blir meldt deg, og du får høre om det, da skal du nøye granske saken; og er det da sannhet, er det sikkert og visst at denne styggedom er gjort i Israel,
5 da skal du føre den mann eller den kvinne som har gjort denne onde gjerning, ut til byens port, og enten det er mann eller kvinne, skal du stene dem, så de dør.
6 Etter to eller tre vidners utsagn skal den late livet som skal dø; han skal ikke late livet bare etter ett vidnes utsagn.
7 Vidnene skal først løfte hånden for å avlive ham, og dernæst hele folket; slik skal du rydde det onde bort av din midte.
8 Når en sak er deg for vanskelig å dømme i, enten det gjelder en drapssak eller en rettstrette eller et søksmål for skade på legemet eller i det hele noen sak som der tvistes om i dine byer, da skal du gjøre deg rede og dra opp til det sted Herren din Gud utvelger.
9 Og du skal gå til de levittiske prester og til den som er dommer på den tid, og spørre deg for hos dem, og de skal si deg hva rett er.
10 Og du skal gjøre etter det de sier deg på det sted Herren utvelger; og du skal i alle stykker akte på å gjøre som de lærer deg.
11 Etter den lov de lærer deg, og etter den dom de forkynner deg, skal du gjøre; du skal ikke vike fra det de sier deg, hverken til høyre eller til venstre.
12 Men den mann som er så overmodig at han ikke hører på presten, som står der for å tjene Herren din Gud, eller på dommeren, den mann skal dø; slik skal du rydde det onde bort av Israel,
13 og alt folket skal høre det og frykte og ikke mere bære seg overmodig at.
14 Når du kommer inn i det land Herren din Gud gir deg, og du eier det og bor i det, og du så sier: Jeg vil sette en konge over meg, slik som alle de folk som bor rundt omkring meg,
15 da skal du sette den til konge over deg som Herren din Gud utvelger. En av dine brødre skal du sette til konge over deg, du må ikke sette over deg en fremmed mann, en som ikke er din bror.
16 Men han skal ikke holde mange hester og ikke sende folket tilbake til Egypten for å hente mange hester; for Herren har sagt til dere: Dere skal nå ikke mere vende tilbake den vei.
17 Han skal heller ikke ta seg mange hustruer, for at hans hjerte ikke skal komme på avveie; heller ikke skal han samle seg meget sølv og gull.
18 Når han så sitter på sin kongetrone, da skal han få denne lov hos de levittiske prester og la den skrive av for seg i en bok.
19 Og den skal han ha hos seg og lese i den alle sitt livs dager, for at han kan lære å frykte Herren sin Gud, så han tar vare på alle denne lovs ord og disse forskrifter og holder dem,
20 for at han ikke skal opphøye seg over sine brødre og ikke vike av fra budet, hverken til høyre eller til venstre. Da skal han leve lenge som konge i Israel, både han og hans sønner.
