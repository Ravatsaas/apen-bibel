## Kapittel 18

1 De levittiske prester, hele Levi stamme, skal ikke ha noen del eller arv med Israel; av Herrens ildoffer og av hans arv skal de leve,
2 men noen arv skal de ikke ha blant sine brødre; Herren er deres arv, slik som han har sagt til dem.
3 Og dette skal være prestenes rettighet av folket - av dem som ofrer et slaktoffer, enten av storfeet eller av småfeet: De skal gi presten bogen og kjevene og vommen.
4 Førstegrøden av ditt korn, av din most og av din olje og den første ull av dine får skal du gi ham.
5 For ham har Herren din Gud utvalgt av alle dine stammer, for at han skal stå og tjene i Herrens navn, han og hans sønner, alle dager.
6 Når en levitt kommer fra en av dine byer rundt om i Israel, hvor han oppholder seg, til det sted Herren utvelger - og komme kan han om han har lyst til det -
7 og han så gjør tjeneste i Herrens, sin Guds navn, slik som alle hans brødre, de andre levitter som står der for Herrens åsyn,
8 så skal de alle nyte like del av gavene, bortsett fra hva han kan ha fått ved salg av sine fedrene eiendeler.
9 Når du kommer til det land Herren din Gud gir deg, da skal du ikke ta etter disse folks avskyelige skikker.
10 Det skal ikke finnes hos deg noen som lar sin sønn eller datter gå gjennom ilden, eller som gir seg av med spådomskunster, eller som spår av skyene eller tyder varsler eller er en trollmann,
11 ingen heksemester, ingen som spør en dødningemaner, ingen sannsiger, ingen som gjør spørsmål til de døde.
12 For enhver som gjør slikt, er en styggedom for Herren, og for disse avskyelige tings skyld er det Herren din Gud driver dem bort for deg.
13 Ustraffelig skal du være for Herren din Gud.
14 For disse folk som du skal drive ut, de hører på dem som spår av skyene, og på sannsigere; men deg har Herren din Gud ikke tillatt slikt.
15 En profet av din midte, av dine brødre, slik som meg, skal Herren din Gud oppreise deg; på ham skal dere høre -
16 aldeles som du bad Herren din Gud om ved Horeb den dag dere var samlet der og du sa: Jeg kan ikke lenger høre på Herrens, min Guds røst, og denne store ild kan jeg ikke lenger se på, for da må jeg dø.
17 Da sa Herren til meg: De har talt vel i det de har sagt.
18 En profet vil jeg oppreise for dem av deres brødres midte, slik som deg, og jeg vil legge mine ord i hans munn, og han skal tale til dem alt det jeg befaler ham.
19 Og enhver som ikke hører på mine ord, som han skal tale i mitt navn, ham vil jeg kreve til regnskap for det.
20 Men den profet som i overmot drister seg til å tale noe i mitt navn som jeg ikke har befalt ham å tale, eller som taler i andre guders navn, den profet skal dø.
21 Og om du sier ved deg selv: Hva skal vi kjenne det ord på som Herren ikke har talt? -
22 (da skal du vite:) Når det ord profeten taler i Herrens navn, ikke skjer og ikke går i oppfyllelse, da er det et ord som Herren ikke har talt; det er et ord som profeten i overmot har dristet seg til å tale, og du skal ikke være redd ham.
