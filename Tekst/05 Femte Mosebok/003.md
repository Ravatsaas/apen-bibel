## Kapittel 3

1 Så tok vi på en annen kant og dro opp på veien til Basan; da dro Og, kongen i Basan, og hele hans folk ut mot oss til strid, til Edre'i.
2 Og Herren sa til meg: Frykt ikke for ham! For jeg har gitt ham og hele hans folk og hans land i din hånd, og du skal gjøre med ham som du gjorde med Sihon, amorittenes konge, som bodde i Hesbon.
3 Så gav Herren vår Gud også Og, kongen i Basan, og hele hans folk i vår hånd; og vi slo ham så vi ikke lot noen bli tilbake eller slippe unna.
4 Og vi inntok dengang alle hans byer; der var ikke en by uten at vi tok den fra dem, seksti byer, hele Argob-landet, Ogs rike i Basan.
5 Alle disse var faste byer med høye murer, dobbelte porter og bommer, foruten en stor mengde landsbyer.
6 Og vi slo dem med bann, som vi hadde gjort med Sihon, kongen i Hesbon; hver by slo vi med bann, menn, kvinner og barn.
7 Men alt feet og hærfanget fra byene tok vi til bytte.
8 Slik tok vi dengang landet fra begge amoritterkongene på denne side[^1] av Jordan, fra Arnon-åen like til fjellet Hermon -
9 sidonierne kaller Hermon Sirjon, og amorittene kaller det Senir -
10 alle byene på sletten og hele Gilead og hele Basan like til byene Salka og Edre'i i Ogs rike i Basan;
11 for Og, kongen i Basan, var den siste som var tilbake av refa'ittene; hans seng, som er av jern, står, som alle vet, i ammonitterbyen Rabba; den er ni alen lang og fire alen bred, alnen regnet etter lengden av en manns underarm.
12 Dette land inntok vi dengang: Bygdene fra Aroer, som ligger ved Arnon-åen, og halvdelen av Gileadfjellene med byene der gav jeg til rubenittene og gadittene,
13 og resten av Gilead og hele Basan, Ogs rike, gav jeg til den halve Manasse stamme, hele Argob-landet, hele Basan; det er det som kalles refa'ittenes land.
14 Ja'ir, Manasses sønn, inntok hele Argob-landet like til gesurittenes og ma'akatittenes landemerker, og dette land - Basan-landet - kalte han etter sitt eget navn Ja'irs byer, og så har det hett til denne dag.
15 Og til Makir gav jeg Gilead.
16 Og til rubenittene og gadittene gav jeg landet fra Gilead til Arnon-åen, til midt i åen, og landet langsmed den, og til Jabbok-åen, Ammons barns grense,
17 og ødemarken og Jordan og landet langsmed den, fra Kinnerets sjø til Ødemarks-havet - Salthavet - nedenfor Pisga-liene, mot øst.
18 Dengang befalte jeg dere og sa: Herren deres Gud har gitt dere dette land til eie; væbnet skal dere, alle som er krigsdyktige menn, dra fram foran deres brødre, Israels barn.
19 Bare deres hustruer og barn og deres fe - jeg vet at dere har meget fe - skal bli igjen i de byer jeg har gitt dere,
20 inntil Herren gir deres brødre ro slik som dere, og de og har tatt det land i eie som Herren deres Gud gir dem på andre siden av Jordan; da kan dere vende tilbake, hver til den eiendom jeg har gitt dere.
21 På samme tid befalte jeg Josva og sa: Du har med egne øyne sett alt det Herren deres Gud har gjort med disse to konger; slik vil Herren gjøre med alle de riker du drar over til.
22 Dere skal ikke være redde for dem; for Herren deres Gud vil selv stride for dere.
23 For jeg bønnfalt dengang Herren og sa:
24 Herre, Herre! Du har begynt å la din tjener se din storhet og din sterke hånd; for hvor er det en gud i himmelen og på jorden som kan gjøre sådanne gjerninger og storverk som du?
25 La meg nå få dra over og se det gode land på andre siden av Jordan, dette gode fjell-land og Libanon!
26 Men Herren var vred på meg for deres skyld, og han hørte ikke på meg, men han sa til meg: La det nå være nok, tal ikke mere til meg om dette!
27 Gå opp på Pisgas topp og løft dine øyne mot vest og mot nord og mot syd og mot øst, og se vidt omkring deg! For over Jordan her skal du ikke komme.
28 Og gi Josva befaling og gjør ham frimodig og sterk! For han skal føre dette folk over, og han skal gi dem til arv det land du skal skue.
29 Så ble vi da i dalen midt imot Bet-Peor.

[^1]:  østenfor.
