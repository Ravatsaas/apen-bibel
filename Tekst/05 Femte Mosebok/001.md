## Kapittel 1

1 Dette er de ord Moses talte til hele Israel i ørkenen på andre siden av* Jordan, i ødemarken, midt imot Suf, mellom Paran og Tofel og Laban og Haserot og Di-Sahab, / {* østenfor.}
2 elleve dagsreiser fra Horeb etter den vei som fører til Se'ir-fjellene, til Kades-Barnea.
3 Det var i det firtiende år, i den ellevte måned, på den første dag i måneden Moses talte til Israels barn og bar fram alt det Herren hadde befalt ham å tale til dem,
4 etter at han hadde slått Sihon, amorittenes konge, som bodde i Hesbon, og ved Edre'i hadde slått Og, kongen i Basan, som bodde i Astarot.
5 På andre siden av Jordan, i Moabs land, tok Moses seg fore å utlegge denne lov og sa:
6 Herren vår Gud talte til oss ved Horeb og sa: Lenge nok har dere oppholdt dere ved dette fjell.
7 Bryt nå opp og gi dere på veien til amoritter-fjellene og til alle de folk som bor deromkring, i ødemarken, i fjellbygdene og i lavlandet og i sydlandet og ved havstranden, til kana'anittenes land og til Libanon, helt til den store elv, elven Frat.
8 Se, jeg har gitt landet i deres vold; dra avsted og innta det land som Herren har tilsvoret deres fedre Abraham, Isak og Jakob å ville gi dem og deres ætt etter dem!
9 Dengang sa jeg til dere: Jeg makter ikke alene å bære dere.
10 Herren deres Gud har gjort dere tallrike, så dere idag er som stjernene på himmelen i mengde;
11 og måtte bare Herren, deres fedres Gud, gjøre dere tusen ganger flere enn dere er, og velsigne dere, som han har tilsagt dere!
12 Men hvordan kan jeg alene bære strevet og møyen med dere og alle deres tretter?
13 Kom med noen vise og forstandige og prøvede menn fra hver av deres stammer! Så vil jeg sette dem til høvdinger over dere.
14 Da svarte dere meg: Det er både rett og godt det du sier.
15 Så tok jeg høvdingene for deres stammer, vise og prøvede menn, og satte dem til høvdinger over dere, noen over tusen og noen over hundre og noen over femti og noen over ti, og jeg gjorde dem til tilsynsmenn over deres stammer.
16 Dengang befalte jeg også deres dommere og sa: Hør på de saker som deres brødre har seg imellom, og døm med rettferdighet mellom en mann og hans bror eller en fremmed som bor hos ham!
17 Dere skal ikke gjøre forskjell på folk når dere dømmer; den minste som den største skal dere høre på. Dere skal ikke være redde for noen, for dommen hører Gud til. Men om noen sak er for vanskelig for dere, skal dere føre den fram for meg; så vil jeg høre på den.
18 Og på samme tid befalte jeg dere alt det dere skulle gjøre.
19 Så brøt vi opp fra Horeb og dro gjennom hele den store og forferdelige ørken som dere har sett, på veien til amoritter-fjellene, slik som Herren vår Gud befalte oss; og vi kom til Kades-Barnea.
20 Da sa jeg til dere: Nå er dere kommet til amoritter-fjellene, som Herren vår Gud vil gi oss.
21 Se, Herren din Gud har gitt landet i din vold; dra opp og innta det, som Herren, dine fedres Gud, har tilsagt deg! Frykt ikke og vær ikke redd!
22 Da kom dere til meg alle sammen og sa: La oss sende folk i forveien for oss, så de kan utspeide landet for oss og gi oss beskjed om hva vei vi skal dra dit opp, og hva byer vi kommer til!
23 Dette syntes jeg godt om, og jeg tok ut blant dere tolv menn, én mann for hver stamme.
24 Og de tok avsted og dro opp i fjellene og kom til Eskol-dalen; og de utspeidet landet.
25 Og de tok med seg av landets frukter ned til oss, og de gav oss beskjed tilbake og sa: Det land som Herren vår Gud vil gi oss, er et godt land.
26 Men dere ville ikke dra dit opp; dere var gjenstridige mot Herrens, deres Guds ord.
27 Og dere knurret i deres telter og sa: Herren hater oss; derfor har han ført oss ut av Egypt og vil gi oss i amorittenes hånd og ødelegge oss.
28 Hva er det for et land vi skal dra opp til! Våre brødre har gjort vårt hjerte mistrøstig ved å si: Det er et folk som er større og høyere enn vi, og de har store byer med murer som når til himmelen; og der så vi også anakittenes barn.
29 Da sa jeg til dere: Dere skal ikke forferdes og ikke være redde for dem;
30 Herren deres Gud, som går foran dere, han skal stride for dere, slik som dere så han gjorde for dere i Egypt
31 og i ørkenen du har sett, der hvor Herren din Gud bar deg som en mann bærer sitt barn, på hele den vei dere har vandret til dere kom til dette sted.
32 Men allikevel trodde dere ikke på Herren deres Gud,
33 han som gikk foran dere på veien for å søke ut leirplass for dere, om natten i en ild, så dere kunne se den vei dere skulle gå, og om dagen i en sky.
34 Da Herren hørte deres tale, ble han vred og svor:
35 Sannelig, ikke noen av disse menn, av denne onde slekt, skal se det gode land jeg har svoret å ville gi deres fedre -
36 ingen uten Kaleb, Jefunnes sønn; han skal få se det; ham og hans barn vil jeg gi det land han har trådt på med sin fot, for han har trolig fulgt Herren.
37 Også meg ble Herren vred på for deres skyld og sa: Heller ikke du skal komme der inn.
38 Josva, Nuns sønn, som går deg til hånde, han skal komme der inn; styrk ham, for han skal skifte det ut til arv blant Israel.
39 Og deres barn, som dere sa ville bli til rov, og deres sønner, som enda ikke kan skille godt fra ondt, de skal komme der inn, dem vil jeg gi det, og de skal ta det i eie.
40 Men vend dere om og ta ut i ørkenen, på veien til det Røde Hav!
41 Da svarte dere og sa til meg: Vi har syndet mot Herren; nå vil vi dra opp og stride, slik som Herren vår Gud har befalt oss. Og dere omgjordet dere med deres stridsvåpen hver og en, og dere holdt det for en lett sak å dra opp i fjellene.
42 Da sa Herren til meg: Si til dem: Dere skal ikke dra opp, og dere skal ikke stride; for jeg er ikke med dere; dere kommer bare til å bli slått av deres fiender.
43 Og jeg talte til dere, men dere hørte ikke på meg; dere var gjenstridige mot Herrens ord og dristet dere til å dra opp i fjellene.
44 Da dro amorittene, som bodde der i fjellene, ut mot dere, og de forfulgte dere slik som en bisverm, og de slo dere sønder og sammen i Se'ir og drev dere like til Horma.
45 Og dere vendte tilbake og gråt for Herrens åsyn; men Herren hørte ikke på deres klager og vendte ikke sitt øre til dere.
46 Og dere måtte bli i Kades i lang tid, hele den tid dere var der.
