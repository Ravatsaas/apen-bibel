## Kapittel 24

1 Dersom en mann tar seg en hustru og ekter henne, og hun ikke tekkes ham lenger, fordi han har funnet noe hos henne som byr ham imot, og han da skriver henne et skilsmissebrev og gir henne det i hånden og sender henne bort fra sitt hus,
2 og hun, etter å ha flyttet fra ham, går bort og ekter en annen mann,
3 og denne annen mann får uvilje mot henne og skriver henne et skilsmissebrev og gir henne det i hånden og sender henne bort fra sitt hus, eller dersom den annen mann som har tatt henne til hustru, dør,
4 da må ikke hennes første mann, som sendte henne fra seg, ta henne til hustru igjen, etter at hun er blitt uren; for det er en styggedom for Herrens åsyn, og du skal ikke føre synd over det land Herren din Gud gir deg til arv.
5 Når en mann nylig har tatt seg en hustru, da skal han ikke dra ut i strid, heller ikke skal det legges noen annen byrde på ham; han skal være fri et år til beste for sitt hus og til glede for hustruen som han har ektet.
6 Ingen må ta en håndkvern eller en kvernsten i pant; for da tar han livet i pant.
7 Kommer du over en mann som stjeler noen av sine brødre blant Israels barn og gjør ham til slave eller selger ham, da skal denne tyv dø; slik skal du rydde det onde bort av din midte.
8 Ta deg i akt for spedalskhetssyken, så du nøye varetar og gjør alt det de levittiske prester lærer dere! Slik som jeg har befalt dem, skal dere gi akt på å gjøre.
9 Kom i hu hva Herren din Gud gjorde med Mirjam på veien, da dere dro ut av Egypt!
10 Når du låner din neste noe, skal du ikke gå inn i hans hus for å hente det pant han skal gi.
11 Du skal bli stående utenfor, og den mann du låner til, skal komme ut til deg med pantet.
12 Og dersom det er en fattig mann, så skal du ikke legge deg til å sove med hans pant;
13 du skal gi ham pantet tilbake når solen går ned, for at han kan legge seg i sin kappe og velsigne deg; og det skal tjene deg til rettferdighet for Herrens, din Guds åsyn.
14 Du skal ikke gjøre urett mot en nødlidende og fattig dagarbeider, enten han er en av dine brødre eller en av de fremmede som bor i ditt land, rundt om i dine byer;
15 på dagen skal du gi ham hans lønn, og før solen går ned; for han er fattig og stunder etter sin lønn; ellers kunne han rope over deg til Herren, og du få synd på deg.
16 Foreldre skal ikke lide døden for sine barns skyld, og barn ikke lide døden for sine foreldres skyld; enhver skal lide døden for sin egen synd.
17 Du skal ikke bøye retten for en fremmed eller en farløs, og du skal ikke ta en enkes klær i pant.
18 Du skal komme i hu at du var slave i Egypt, og at Herren din Gud fridde deg ut derfra; derfor befaler jeg deg å gjøre slik.
19 Når du høster inn kornet på din aker, og du glemmer et kornbånd på akeren, da skal du ikke vende tilbake for å hente det; den fremmede, den farløse og enken skal ha det; så skal Herren din Gud velsigne deg i alt det du tar deg fore.
20 Når du slår ned oliven, skal du ikke gå over greinene etterpå; den fremmede, den farløse og enken skal ha det.
21 Når du høster din vingård, skal du ikke holde ettersanking; den fremmede, den farløse og enken skal ha det.
22 Du skal komme i hu at du var slave i Egypt; derfor befaler jeg deg å gjøre slik.
