## Kapittel 4

1 Så hør nå, Israel, de lover og de bud som jeg lærer dere å holde, for at dere må leve og komme inn i det land som Herren, deres fedres Gud, gir dere, og ta det i eie!
2 Dere skal ikke legge noe til det ord jeg befaler dere, og dere skal ikke ta noe fra, men dere skal holde Herrens, deres Guds bud som jeg gir dere.
3 Dere har med egne øyne sett hva Herren gjorde da det hendte det med Ba'al Peor; hver mann som holdt seg til Ba'al Peor, utryddet Herren din Gud av din midte,
4 men dere som holdt fast ved Herren deres Gud, dere lever alle den dag idag.
5 Se, jeg har lært dere lover og bud, slik som Herren min Gud befalte meg, for at dere skal gjøre etter dem i det land dere drar inn i og skal ta i eie.
6 Så skal dere da ta vare på dem og holde dem; det vil bli regnet for visdom og forstand hos dere av andre folk; for når de får høre om alle disse lover, vil de si: Sannelig, et vist og forstandig folk er dette store folk.
7 For hvor finnes det et folk, om det er aldri så stort, som har guder som er det så nær som Herren vår Gud er oss, så titt vi kaller på ham?
8 Og hvor finnes det et folk, om det er aldri så stort, som har så rettferdige lover og bud som hele denne lov jeg legger fram for dere idag?
9 Vokt deg bare og ta deg vel i akt at du ikke glemmer det dine øyne har sett, så det ikke går ut av din hu alle ditt livs dager, men kunngjør det for dine barn og dine barnebarn,
10 det du så den dag du sto for Herrens, din Guds åsyn ved Horeb, da Herren sa til meg: Kall folket sammen for meg, for at jeg kan la dem høre mine ord, så de kan lære å frykte meg alle de dager de lever på jorden, og også lære sine barn dem.
11 Da kom dere nær til og sto nedenfor fjellet, mens fjellet brant med flammer som nådde inn i himmelen, og det var mørke og skyer og skodde der.
12 Og Herren talte til dere midt ut av ilden; dere hørte lyden av ordene, men noen skikkelse ble dere ikke var; dere hørte bare lyden.
13 Og han forkynte dere sin pakt, som han befalte dere å holde, de ti ord; og han skrev dem på to stentavler.
14 Og meg befalte Herren på samme tid å lære dere lover og bud, som dere skal leve etter i det land dere drar over til og skal ta i eie.
15 Så ta dere nå vel i vare, så sant dere har deres liv kjært - for dere så ingen skikkelse den dag Herren talte til dere på Horeb midt ut av ilden -
16 at dere ikke forsynder dere med å gjøre dere noe utskåret bilde, noe slags avgudsbilde, i skikkelse av mann eller kvinne
17 eller av noe firføtt dyr på jorden eller av noen vinget fugl som flyver under himmelen,
18 eller av noe dyr som kryper på jorden, eller av noen fisk i vannet nedenfor jorden,
19 og at du ikke, når du løfter dine øyne opp til himmelen og ser solen og månen og stjernene, hele himmelens hær, lar deg føre vill, så du tilber dem og dyrker dem, de som Herren din Gud har tildelt alle folkene under hele himmelen.
20 Men dere har Herren tatt og ført ut av jernovnen, av Egypt, for at dere skal være hans eiendomsfolk, slik som det kan sees på denne dag.
21 Og Herren ble vred på meg for deres skyld og svor at jeg ikke skulle få gå over Jordan og ikke komme inn i det gode land som Herren din Gud gir deg til arv.
22 For jeg må dø her i dette land, jeg kommer ikke over Jordan; men dere skal gå over den og ta dette gode land i eie.
23 Ta dere da i vare at dere ikke glemmer Herrens, deres Guds pakt, som han har gjort med dere, og gjør dere noe utskåret bilde av noe slag; for det har Herren din Gud forbudt deg!
24 For Herren din Gud er en fortærende ild, en nidkjær Gud.
25 Når du får barn og barnebarn og dere blir gamle i landet, og dere forsynder dere med å gjøre noe utskåret bilde av noe slag, så dere gjør hva ondt er i Herrens, deres Guds øyne og dermed egger ham til vrede,
26 så tar jeg idag himmelen og jorden til vitne mot dere at dere snart skal utryddes fra det landet som dere nå drar over Jordan for å innta og ta i eie. Dere skal ikke leve mange dager der, men bli helt ødelagt.
27 Herren skal spre dere blant folkene, så bare en liten flokk av dere blir igjen blant de hedningefolk Herren fører dere bort til.
28 Og der skal dere dyrke guder som er gjort av menneskehender, stokk og stein, som ikke ser og ikke hører og ikke spiser og ikke lukter.
29 Der skal dere søke Herren din Gud, og du skal finne ham når du søker ham av alt ditt hjerte og av all din sjel.
30 Når du er i trengsel, og alle disse ting kommer over deg, i de siste dager, da skal du omvende deg til Herren din Gud og høre på hans røst.
31 For Herren din Gud er en barmhjertig Gud; han skal ikke slippe deg og ikke la deg gå til grunne; han skal ikke glemme den pakt med dine fedre som han tilsvor dem.
32 For spør bare om de fremfarne dager, som var før din tid, like fra den dag da Gud skapte menneskene på jorden, og spør fra den ene ende av himmelen til den andre om det er hendt eller hørt noe som er så stort som dette,
33 om noe folk har hørt Guds røst tale midt ut av ilden, slik som du har gjort, og er blitt i live,
34 eller om Gud har prøvd på å komme og ta seg et folk midt ut av et annet folk ved prøvelser, ved tegn og undergjerninger og ved krig og med sterk hånd og utrakt arm og store, forferdelige gjerninger, slik som du med egne øyne har sett Herren deres Gud gjorde med dere i Egypt.
35 Du har fått se alt dette, for at du skal vite at Herren han er Gud, og ingen uten han alene.
36 Fra himmelen har han latt deg høre sin røst for å lære deg, og på jorden har han latt deg se sin store ild, og hans ord har du hørt midt ut av ilden.
37 Og fordi han elsket dine fedre og utvalgte deres etterkommere, så førte han deg selv med sin store kraft ut av Egypt
38 for å drive ut for deg større og sterkere folk enn du er, og føre deg inn og gi deg deres land til arv, som det kan sees på denne dag.
39 Så skal du da idag vite og ta deg det til hjerte at Herren han er Gud både i himmelen der oppe og på jorden her nede, han og ingen annen.
40 Og du skal ta vare på hans lover og hans bud, som jeg gir deg idag, for at det kan gå deg vel og dine barn etter deg, og for at du kan leve mange dager i det land Herren din Gud gir deg til evig eie.
41 På den tid skilte Moses ut tre byer på andre siden av Jordan, på østsiden,
42 for at en manndraper som hadde slått sin neste ihjel av vanvare og uten før å ha båret hat til ham, kunne flykte dit - til en av disse byer - og redde livet;
43 det var Beser i ørkenen på sletten for rubenittene, og Ramot i Gilead for gadittene, og Golan i Basan for manassittene.
44 Og dette er den lov som Moses la fram for Israels barn;
45 dette er de vitnesbyrd og forskrifter og bud som Moses forkynte Israels barn da de var gått ut av Egypt,
46 på andre siden av* Jordan i dalen midt imot Bet-Peor, i det land som hadde tilhørt amorittenes konge Sihon, han som bodde i Hesbon, og som Moses og Israels barn slo da de var gått ut av Egypt; / {* østenfor. 5MO 1, 4.}
47 da inntok de både hans land og Basan-kongen Ogs land, begge amoritterkongenes land på andre siden av Jordan, på østsiden,
48 fra Aroer, som ligger ved bredden av Arnon-åen, til fjellet Sion, det er Hermon,
49 og hele ødemarken på andre siden av Jordan, på østsiden, like til Ødemarks-havet nedenfor Pisga-liene.
