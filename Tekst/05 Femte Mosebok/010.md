## Kapittel 10

1 På samme tid sa Herren til meg: Hugg deg ut to stentavler slik som de første, og stig opp på fjellet til meg, og gjør deg også en ark av tre;
2 så vil jeg skrive på tavlene de ord som sto på de første tavler, de som du slo i stykker, og du skal legge dem i arken.
3 Da gjorde jeg en ark av akasietre og hugg ut to stentavler slik som de første, og jeg gikk opp på fjellet med de to tavler i min hånd.
4 Og han skrev på tavlene det samme som var skrevet første gang, de ti ord som Herren hadde talt til dere på fjellet midt ut av ilden den dag dere var samlet der; og Herren gav meg dem.
5 Så vendte jeg meg og gikk ned av fjellet og la tavlene i den ark jeg hadde gjort; og der ble de liggende, slik som Herren hadde befalt meg.
6 Så brøt Israels barn opp fra Bene-Ja'akans brønner og kom til Mosera; der døde Aron, og der ble han begravet, og hans sønn Eleasar tjente som prest i hans sted.
7 Derfra dro de til Gudgoda, og fra Gudgoda til Jotbata, et land med mange bekker.
8 På den tid skilte Herren ut Levi stamme til å bære Herrens pakts-ark og til å stå for Herrens åsyn og tjene ham og velsigne i hans navn, som de har gjort til denne dag.
9 Derfor fikk Levi ingen del eller arv med sine brødre; Herren er hans arv, slik som Herren din Gud har sagt til ham.
10 Så ble jeg da på fjellet slik som første gang i førti dager og førti netter; og Herren hørte meg også denne gang, Herren ville ikke ødelegge deg.
11 Og Herren sa til meg: Stå opp og gå avsted og dra fram foran folket, for at de kan komme inn i det land jeg har svoret deres fedre å ville gi dem, og ta det i eie.
12 Og nå, Israel, hva krever Herren din Gud av deg uten at du skal frykte Herren din Gud og vandre på alle hans veier og elske ham og tjene Herren din Gud av alt ditt hjerte og av all din sjel,
13 så du tar vare på Herrens bud og hans lover, som jeg befaler deg idag, for at det kan gå deg vel?
14 Se, Herren din Gud hører himlene til og himlenes himler, jorden og alt det som er på den.
15 Men bare i dine fedre fant Herren behag, så han elsket dem; og han utvalgte dere, deres etterkommere, fremfor alle andre folk, slik som det kan sees på denne dag.
16 Så omskjær da deres hjertes forhud, og vær ikke mere så hårdnakkede!
17 For Herren deres Gud han er gudenes Gud og herrenes Herre, den store, den mektige og den forferdelige Gud, som ikke gjør forskjell på folk og ikke tar imot gaver,
18 som hjelper den farløse og enken til deres rett, og som elsker den fremmede, så han gir ham føde og klær.
19 Derfor skal også dere elske den fremmede; dere har selv vært fremmede i Egypt.
20 Herren din Gud skal du frykte, ham skal du tjene, og ham skal du holde fast ved, og ved hans navn skal du sverge.
21 Han er din ros, og han er din Gud, som har gjort disse store og forferdelige ting for deg som dine øyne har sett.
22 Sytti i tallet dro dine fedre ned til Egypt; men nå har Herren din Gud gjort deg tallrik som himmelens stjerner.
