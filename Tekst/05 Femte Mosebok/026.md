## Kapittel 26

1 Når du kommer inn i det land Herren din Gud gir deg til arv, og du tar det i eie og bor der,
2 da skal du ta førstegrøden av alle jordens frukter som du innhøster av det land Herren din Gud gir deg, og legge det i en kurv og gå til det sted Herren din Gud utvelger for å la sitt navn bo der.
3 Og du skal gå til den som er prest på den tid, og si til ham: Jeg vidner idag for Herren din Gud at jeg er kommet inn i det land Herren har svoret våre fedre å ville gi oss.
4 Og presten skal ta kurven av din hånd og sette den ned foran Herrens, din Guds alter.
5 Da skal du ta til orde og si for Herrens, din Guds åsyn: Min far var en omvankende araméer, og han dro ned til Egypt og bodde der som fremmed med en liten flokk; og der ble han til et stort, sterkt og tallrikt folk.
6 Men egypterne for ille med oss og plaget oss og la hårdt slavearbeid på oss.
7 Da ropte vi til Herren, våre fedres Gud; og Herren hørte vår røst og så vår nød, vår strev og vår trengsel.
8 Og Herren førte oss ut av Egypt med sterk hånd og med utrakt arm og med store, forferdelige gjerninger og med tegn og under.
9 Og han førte oss til dette sted og gav oss dette land, et land som flyter med melk og honning.
10 Og her kommer jeg nå med førstegrøden av det lands frukter som du, Herre, har gitt meg. Så skal du legge det ned for Herrens, din Guds åsyn og tilbe for Herrens, din Guds åsyn.
11 Og du skal glede deg over alt det gode Herren din Gud har gitt deg og ditt hus, både du og levitten og den fremmede som bor i ditt land.
12 Når du i det tredje år - tiendeåret - er blitt ferdig med å utrede hele tienden av din avling, og du har gitt levitten, den fremmede, den farløse og enken, så de kan spise seg mette hos deg i dine byer,
13 da skal du si for Herrens, din Guds åsyn: Nå har jeg båret det hellige ut av huset og gitt det til levitten og til den fremmede, til den farløse og til enken, aldeles etter det bud som du har gitt meg; jeg har ikke overtrådt noe av dine bud og ikke glemt noe.
14 Jeg har ikke ett noe av tienden mens jeg hadde sorg, og ikke båret bort noe av den mens jeg var uren, og jeg har ikke brukt noe av den for en død; jeg har vært Herrens, min Guds røst lydig, jeg har i ett og alt gjort slik som du har befalt meg.
15 Se ned fra din hellige bolig, fra himmelen, og velsign ditt folk Israel og det land du har gitt oss, slik som du med ed har lovt våre fedre, et land som flyter med melk og honning!
16 På denne dag befaler Herren din Gud deg å holde disse lover og bud; og du skal akte vel på at du holder dem av alt ditt hjerte og av all din sjel.
17 Du har idag gitt Herren ditt ord at han skal være din Gud, og at du vil vandre på hans veier og ta vare på hans lover og hans bud og hans forskrifter og lyde hans røst
18 Og Herren har idag gitt deg sitt ord at du skal være hans eiendomsfolk, slik som han har sagt til deg, og at han, dersom du holder alle hans bud,
19 vil heve deg høyt over alle de folk han har skapt, til pris og til ry og til pryd, og at du skal være et hellig folk for Herren din Gud, slik som han har sagt.
