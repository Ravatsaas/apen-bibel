## Kapittel 9

1 Hør, Israel! Du går nå over Jordan for å komme inn og legge under deg folk som er større og sterkere enn du, og som har store byer med murer som når til himmelen,
2 et stort folk og høyt av vekst, anakittenes barn, som du selv kjenner, og som du selv har hørt det ord om: Hvem kan stå seg mot Anaks barn?
3 Så skal du da vite idag at Herren din Gud, han som går fram foran deg som en fortærende ild, han skal ødelegge dem, og han skal ydmyke dem for deg, så du skal drive dem bort og tilintetgjøre dem i hast, slik som Herren har sagt til deg.
4 Når nå Herren din Gud driver dem ut for deg, må du ikke tenke som så: Det er for min rettferdighets skyld Herren har ført meg inn i dette land og latt meg få det til eiendom. Nei, det er for disse hedningers ugudelighets skyld Herren driver dem ut for deg.
5 Ikke for din rettferdighets skyld eller for ditt oppriktige hjertes skyld kommer du inn i deres land og tar det i eie; men det er for deres ugudelighets skyld Herren din Gud driver disse hedninger ut for deg, og for å holde det ord Herren har svoret dine fedre Abraham, Isak og Jakob.
6 Så skal du da vite at det ikke er for din rettferdighets skyld Herren din Gud gir deg dette gode land til eie; for du er et hårdnakket folk.
7 Kom i hu og glem ikke hvordan du vakte Herrens, din Guds vrede i ørkenen! Like fra den dag du gikk ut av Egyptens land, og til dere kom til dette sted, har dere vært gjenstridige mot Herren.
8 Allerede ved Horeb vakte dere Herrens vrede, og Herren harmedes på dere, så han ville ha gjort ende på dere.
9 Da jeg var gått opp på fjellet for å ta imot stentavlene, tavlene med den pakt som Herren hadde gjort med dere, ble jeg på fjellet i førti dager og førti netter uten å spise brød og uten å drikke vann.
10 Og Herren gav meg de to stentavler, skrevet med Guds finger, og på dem sto alle de ord Herren hadde talt med dere på fjellet midt ut av ilden den dag dere var samlet der.
11 Det var da de førti dager og førti netter var til ende at Herren gav meg de to stentavler, paktens tavler.
12 Og Herren sa til meg: Skynd deg og stig ned herfra! Ditt folk, som du førte ut av Egypten, har fordervet sin vei; de er hastig veket av fra den vei jeg befalte dem å vandre; de har gjort seg et støpt billede.
13 Og Herren sa til meg: Jeg har lagt merke til dette folk og sett at det er et hårdnakket folk.
14 La nå meg få råde, så vil jeg gjøre ende på dem og utslette deres navn under himmelen, og jeg vil gjøre deg til et sterkere og større folk enn dette.
15 Da vendte jeg meg og gikk ned av fjellet, mens fjellet sto i brann, og i mine to hender hadde jeg paktens to tavler.
16 Og jeg fikk se at dere hadde syndet mot Herren deres Gud og gjort dere en støpt kalv; dere var hastig veket av fra den vei Herren hadde befalt dere å vandre.
17 Så tok jeg og kastet fra meg begge tavlene som jeg hadde i mine hender, og slo dem i stykker for deres øyne.
18 Og jeg kastet meg ned for Herrens åsyn, slik som første gang, i førti dager og førti netter, uten å spise brød og uten å drikke vann - for alle deres synders skyld som dere hadde forsyndet dere med ved å gjøre det som ondt var i Herrens øyne, så dere egget ham til vrede.
19 For jeg fryktet for den vrede og harme som ble opptent mot dere hos Herren, så han ville gjøre ende på dere. Og Herren hørte meg denne gang og.
20 Også på Aron var Herren så vred at han ville ødelegge ham; men jeg bad også for Aron den gang.
21 Men deres syndige verk, kalven som dere hadde gjort, tok jeg og kastet på ilden og knuste og malte den vel, til den ble til fint støv, og støvet kastet jeg i bekken som flyter ned fra fjellet.
22 Også i Tabera og i Massa og i Kibrot-Hatta'ava vakte dere Herrens vrede.
23 Og da Herren sendte dere fra Kades-Barnea og sa: Dra opp og innta landet som jeg har gitt dere, da var dere gjenstridige mot Herrens, deres Guds ord og trodde ikke på ham og hørte ikke på hans røst.
24 Gjenstridige har dere vært mot Herren så lenge jeg har kjent dere.
25 Så kastet jeg meg da ned for Herrens åsyn i de førti dager og førti netter dere vet, fordi Herren hadde sagt at han ville gjøre ende på dere.
26 Og jeg bad til Herren og sa: Herre, Herre, ødelegg ikke ditt folk og din arv, som du frelste med din store kraft, og som du førte ut av Egypten med sterk hånd!
27 Kom i hu dine tjenere Abraham, Isak og Jakob! Se ikke på dette folks hårdhet og dets ugudelighet og dets synd,
28 for at ikke de som bor i det land du har ført oss ut av, skal si: Fordi Herren ikke maktet å føre dem inn i det land han hadde tilsagt dem, og fordi han hatet dem, førte han dem ut i ørkenen og lot dem omkomme der.
29 De er jo ditt folk og din arv, som du har ført ut med din store kraft og med din utrakte arm.
