## Kapittel 15

1 Hvert syvende år skal du la være et ettergivelses-år.
2 Og slik skal det være med ettergivelsen: Hver den som har til gode noe han har lånt sin neste, skal ettergi ham det; han skal ikke kreve sin neste og sin bror, fordi der er lyst ettergivelse til Herrens ære.
3 Utlendingen kan du kreve, men det du har til gode hos din bror, skal du ettergi.
4 Rettelig skulle det nå ikke finnes noen fattig hos deg; for Herren din Gud skal velsigne deg i det land som Herren din Gud gir deg til arv og eie,
5 bare du er lydig mot Herrens, din Guds røst, så du akter vel på å holde alle disse bud som jeg gir deg idag;
6 for Herren din Gud vil da velsigne deg, slik som han har tilsagt deg, og du skal låne til mange folk, men selv skal du ikke trenge til å låne av noen, og du skal herske over mange folk, men de skal ikke herske over deg.
7 Når det er en fattig hos deg, blant dine brødre i noen av byene i det land som Herren din Gud gir deg, da skal du ikke være hårdhjertet og lukke din hånd for din fattige bror;
8 men du skal lukke opp din hånd for ham og låne ham det han mangler og trenger til.
9 Vokt deg at det ikke kommer en ond tanke opp i ditt hjerte, så du sier: Nå er det snart det syvende år, ettergivelses-året, og du ser med onde øyne på din fattige bror og ikke gir ham noe! For da kommer han til klage over deg til Herren, og du fører synd over deg.
10 Du skal gjerne gi ham, og det skal ikke gjøre ditt hjerte ondt når du gir ham; for da skal Herren din Gud velsigne deg i alt ditt arbeid og i alt det du tar deg fore.
11 For fattige kommer det alltid til å være i landet; derfor befaler jeg deg og sier: Du skal lukke opp din hånd for din bror, for de trengende og fattige som du har i ditt land.
12 Når noen av ditt folk, en hebraisk mann eller kvinne, blir solgt[^1] til deg, da skal han tjene deg i seks år; men i det syvende år skal du gi ham fri, så han kan gå hvor han vil.
13 Og når du gir ham fri, skal du ikke la ham gå tomhendt fra deg.
14 Du skal sørge vel for ham med gaver av ditt småfe og fra din treskeplass og fra din vinperse; av det som Herren din Gud har velsignet deg med, skal du gi ham.
15 Du skal komme i hu at du selv har vært slave i Egypt, og at Herren din Gud fridde deg ut; derfor befaler jeg deg dette idag.
16 Men sier han til deg: Jeg vil ikke gå bort fra deg, fordi han har det godt hos deg og holder av deg og dine,
17 da skal du ta en syl og stikke den gjennom hans øre inn i døren, så skal han være din tjener for all tid; det samme skal du gjøre med din tjenestepike.
18 La det ikke falle deg tungt at du gir ham fri og sender ham fra deg! For i seks år har han opptjent for deg dobbelt så meget som du måtte ha gitt en dagarbeider i lønn, og Herren din Gud skal velsigne deg i alt det du gjør.
19 Alt førstefødt av hankjønn som fødes blant ditt storfe og ditt småfe, skal du hellige Herren din Gud; du skal ikke bruke det førstefødte av ditt storfe til arbeid, og du skal ikke klippe det førstefødte av ditt småfe.
20 For Herrens, din Guds åsyn skal du og ditt hus spise det hvert år på det sted Herren utvelger.
21 Men er det noe lyte på det, er det halt eller blindt eller har noe annet ondt lyte, da skal du ikke ofre det til Herren din Gud.
22 Hjemme i dine byer kan du spise det; både den urene og den rene kan spise det, som om det var et rådyr eller en hjort.
23 Men dets blod skal du ikke spise; du skal helle det ut på jorden slik som vann.

[^1]:  selger seg selv eller selges av andre.
