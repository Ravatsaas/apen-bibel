## Kapittel 12

1 Dette er de bud og de lover dere skal akte på å leve etter i det land som Herren, dine fedres Gud, har gitt deg til eie, alle de dager dere lever på jorden:
2 Dere skal ødelegge alle de steder hvor hedningene som dere skal drive bort, har dyrket sine guder, på de høye fjell og på haugene og under hvert grønt tre;
3 Dere skal rive ned deres altere og slå deres billedstøtter sønder, og deres Astartebilder skal dere brenne opp med ild, og de utskårne bilder av deres guder skal dere hugge i stykker og utslette deres navn fra det sted hvor de sto.
4 Dere skal ikke gjøre som de når dere dyrker Herren deres Gud,
5 men til det sted Herren deres Gud utvelger av alle deres stammer for å la sitt navn bo der, dit skal dere søke, og dit skal du komme.
6 Og dit skal dere føre deres brennoffer og deres slaktoffer og deres tiender og deres henders gaver og deres lovede offer og deres frivillige offer og det førstefødte av deres storfe og av deres småfe,
7 og der skal dere spise for Herrens, deres Guds åsyn og glede dere med deres husfolk over alt det dere har vunnet ved deres arbeid, alt det Herren din Gud har velsignet deg med.
8 Dere skal ikke gjøre slik som vi gjør her idag, enhver det som tykkes ham å være rett;
9 for dere er enda ikke kommet inn til den hvile og den arv Herren din Gud gir deg.
10 Men når dere er gått over Jordan og bor i det land Herren deres Gud gir dere til arv, og han har gitt dere ro for alle deres fiender rundt om, så dere bor trygt,
11 da skal det sted som Herren deres Gud utvelger for å la sitt navn bo der, være det eneste sted hvorhen dere skal føre alt det jeg befaler dere: deres brennoffere og deres slaktoffere, deres tiender og deres henders gaver og alle deres utvalgte offer som dere lover Herren.
12 Og dere skal være glade for Herrens, deres Guds åsyn, dere og deres sønner og deres døtre og deres tjenere og deres tjenestepiker og levitten som bor hos dere; for han har ingen del eller arv med dere.
13 Vogt deg at du ikke ofrer dine brennoffer på noe sted som du selv utser deg!
14 Men på det sted som Herren utvelger i en av dine stammer, der skal du ofre dine brennoffer, og der skal du gjøre alt det jeg befaler deg.
15 Men ellers kan du etter ditt hjertes lyst slakte og spise kjøtt rundt om i alle dine byer, etter som Herren din Gud gir deg sin velsignelse; den urene så vel som den rene kan spise av det som om det var et rådyr eller en hjort.
16 Men blodet må dere ikke etedere skal helle det ut på jorden slik som vann.
17 Hjemme i dine byer må du ikke spise tienden av ditt korn eller av din most eller av din olje, heller ikke det førstefødte av ditt storfe eller av ditt småfe, heller ikke noe av dine lovede offer eller dine frivillige offer eller din hånds gaver.
18 Men for Herrens, din Guds åsyn skal du spise det på det sted Herren din Gud utvelger, du og din sønn og din datter og din tjener og din tjenestepike og levitten som bor hos deg; og du skal glede deg for Herrens, din Guds åsyn over alt det du har vunnet ved ditt arbeid.
19 Vokt deg at du ikke glemmer levitten, så lenge du lever i ditt land!
20 Når Herren din Gud utvider dine landemerker, slik som han har tilsagt deg, og du sier: Jeg ville gjerne spise kjøtt, fordi du har lyst til å spise kjøtt, da kan du spise kjøtt etter ditt hjertes lyst.
21 Hvis du har lang vei til det sted Herren din Gud utvelger for å la sitt navn bo der, da kan du gjøre som jeg har befalt deg, og slakte av ditt storfe og av ditt småfe, som Herren har gitt deg, og du kan spise det hjemme i dine byer etter ditt hjertes lyst.
22 Men du skal spise det som en spiser et rådyr eller en hjort; både den urene og den rene kan spise det.
23 Hold bare fast ved at du ikke spiser blodet! For blodet er sjelen, og du skal ikke spise sjelen sammen med kjøttet.
24 Du skal ikke spise det; du skal helle det ut på jorden slik som vann.
25 Et det ikke, så skal det gå deg vel og dine barn etter deg, når du gjør det som er rett i Herrens øyne.
26 Men de hellige gaver som du vil gi, og dine lovede offer skal du ta og føre med deg til det sted som Herren utvelger.
27 Og du skal ofre dine brennoffer, både kjøttet og blodet, på Herrens, din Guds alter; og av dine slaktoffer[^1] skal blodet helles ut på Herrens, din Guds alter, men kjøttet kan du spise.
28 Akt vel på å lyde alle disse bud som jeg gir deg, for at det må gå deg vel og dine barn etter deg til evig tid, når du gjør det som godt og rett er i Herrens, din Guds øyne.
29 Når Herren din Gud har utryddet folkene for deg der hvor du nå kommer for å drive dem bort, og du har drevet dem bort og bor i deres land,
30 da vokt deg at du ikke lar deg dåre og følger i deres spor, etter at de er utryddet for deg, og at du ikke spør etter deres guder og sier: Hvordan tjente disse folk sine guder? Slik vil også jeg gjøre.
31 Du skal ikke gjøre som de når du dyrker Herren din Gud; for alt det som er en styggedom for Herren, og som han hater, det gjør de for sine guder; endog sine sønner og sine døtre brenner de i ilden til ære for sine guder.
32 Alt det jeg befaler dere, skal dere akte vel på å gjøre; du skal ikke legge noe til og ikke ta noe fra.

[^1]:  d.e. takkoffer.
