## Kapittel 2

1 Så vendte vi om og dro til ørkenen på veien til det Røde Hav, slik som Herren hadde sagt til meg; og vi dro i lang tid omkring Se'ir-fjellene.
2 Da sa Herren til meg:
3 Lenge nok har dere draget omkring disse fjell; vend dere nå mot nord!
4 Og befal folket og si: Dere drar nå fram gjennom det land som tilhører deres brødre Esaus barn, som bor i Se'ir; og de blir redde for dere, men dere skal ta dere vel i akt,
5 så dere ikke gir dere i strid med dem; jeg vil ikke gi dere så meget som en fotbredd av deres land, for jeg har gitt Esau Se'ir-fjellene til eiendom.
6 Mat skal dere kjøpe av dem for penger, så dere kan spise, og vann skal dere også kjøpe av dem for penger, så dere kan drikke;
7 for Herren din Gud har velsignet deg i alt det du har tatt deg fore, han har båret omsorg for deg på din vandring gjennom denne store ørken; i førti år har Herren din Gud nå vært med deg, du har ikke manglet noe.
8 Så dro vi videre, bort fra våre brødre Esaus barn, som bor i Se'ir; vi tok av fra veien som går fra Elat og Esjon-Geber gjennom ødemarken, og vendte oss til en annen kant og dro fram på veien til Moabs ørken.
9 Da sa Herren til meg: Du må ikke angripe moabittene og ikke gi deg i strid med dem; jeg vil ikke gi deg noe av deres land til eiendom, for jeg har gitt Lots barn Ar til eiendom.
10 Før i tiden bodde emittene der, et stort og tallrikt folk og høyt av vekst slik som anakittene.
11 Også de regnes for kjemper slik som anakittene, og moabittene kaller dem emitter.
12 Og i Se'ir bodde før i tiden horittene; men Esaus barn drev dem bort og utryddet dem og bosatte seg der i deres sted, slik som Israel nå har gjort med sitt land, det som Herren har gitt dem til eiendom.
13 Gjør dere nå rede og gå over Sered-bekken! Så gikk vi over Sered-bekken.
14 Den tid vi var på vandring fra Kades-Barnea, til vi gikk over Sered-bekken, var åtte og tretti år, og da var hele den slekt - alle våbenføre menn - utdød av leiren, som Herren hadde svoret at det skulle gå dem.
15 Og Herrens hånd var også mot dem, så han rev dem bort av leiren, til det var ute med dem.
16 Da nå alle våbenføre menn var utdød av folket,
17 da talte Herren til meg og sa:
18 Du drar nå over Moabs landemerker, gjennom Ar,
19 og du kommer nær Ammons barns land; men du må ikke angripe dem eller gi deg i strid med dem; jeg vil ikke gi deg noe av Ammons barns land til eiendom, for jeg har gitt Lots barn det til eiendom.
20 Også dette land regnes for et land med kjemper; før i tiden bodde kjemper der, og ammonittene kaller dem samsummitter.
21 De var et stort og tallrikt folk og høye av vekst slik som anakittene; men Herren utryddet dem for Ammons barn, så de drev dem bort og bosatte seg der i deres sted.
22 Det samme gjorde han for Esaus barn, som bor i Se'ir; for dem utryddet han horittene, så de drev dem bort og bosatte seg der i deres sted, og siden har de bodd der til denne dag.
23 Likedan gikk det med avittene, som bodde i landsbyene like til Gasa; de ble ødelagt av kaftorerne, som kom fra Kaftor og bosatte seg der i deres sted.
24 Gjør dere rede, bryt opp og gå over Arnon-åen! Se, jeg har gitt amoritten Sihon, kongen i Hesbon, og hans land i din hånd; gå nå i gang med å innta det, og gi deg i strid med ham!
25 Fra denne dag vil jeg la redsel for deg og frykt for deg komme over alle folk under himmelen; alle som får høre om deg, skal skjelve og beve for deg.
26 Da sendte jeg bud fra ørkenen Kedemot til Sihon, kongen i Hesbon, med fredelige ord og lot si:
27 La meg få dra gjennom ditt land! Jeg vil holde meg på veien, jeg vil ikke vike av, hverken til høyre eller til venstre.
28 Mat kan du selge meg for penger, så jeg kan spise, og vann kan du også gi meg for penger, så jeg kan drikke. La meg bare få dra igjennem på min fot,
29 slik som Esaus barn, som bor i Se'ir, og moabittene, som bor i Ar, gav meg lov til å gjøre - så jeg kan gå over Jordan til det land som Herren vår Gud gir oss.
30 Men Sihon, kongen i Hesbon, ville ikke la oss dra gjennom sitt land; for Herren din Gud hadde forherdet hans sinn og gjort hans hjerte hårdt for å gi ham i din hånd, som det kan sees på denne dag.
31 Og Herren sa til meg: Se, nå gir jeg Sihon og hans land i din vold; gå nå du i gang med å innta det, så du får hans land i eie.
32 Og Sihon og hele hans folk dro ut mot oss til strid, til Jahas.
33 Og Herren vår Gud gav ham i vår vold, og vi slo ham og hans sønner og alt hans folk ihjel.
34 Og vi inntok dengang alle hans byer og slo hver by med bann, menn og kvinner og barn; vi lot ikke noen bli tilbake eller slippe unna.
35 Bare feet tok vi til bytte foruten hærfanget fra byene som vi inntok.
36 Fra Aroer, som ligger ved bredden av Arnon-åen, og fra byen i dalen og like til Gilead var der ikke en by hvis murer var oss for høye; Herren vår Gud gav dem alle i vår vold.
37 Men Ammons barns land kom du ikke nær, hverken landet langsmed Jabbok-åen eller byene i fjellene eller noe annet som Herren vår Gud hadde forbudt oss å ta.
