## Kapittel 29

1 Dette er den pakts ord som Herren befalte Moses å gjøre med Israels barn i Moabs land, foruten den pakt han hadde gjort med dem på Horeb.
2 Moses kalte hele Israel til seg og sa til dem: Dere har sett alt det Herren gjorde for deres øyne i Egypt med Farao og alle hans tjenere og hele hans land,
3 de store plager som du så for dine øyne, de store tegn og under;
4 men like til denne dag har Herren ikke gitt dere hjerte til å forstå eller øyne til å se eller ører til å høre med.
5 Jeg lot dere vandre førti år i ørkenen; deres klær ble ikke utslitt, og skoen ble ikke utslitt på din fot.
6 Brød fikk dere ikke å spise, og vin eller sterk drikk fikk dere ikke å drikke, for at dere skulle kjenne at jeg, Herren, er deres Gud.
7 Og da dere kom til dette sted, dro Sihon, kongen i Hesbon, og Og, kongen i Basan, ut imot oss til strid, og vi slo dem,
8 og vi tok deres land og lot rubenittene og gadittene og den halve Manasse stamme få det til arv.
9 Så ta da vare på denne pakts ord og hold dem, så dere farer viselig fram i alt det dere gjør!
10 Dere står idag alle for Herrens, deres Guds åsyn, deres høvdinger, deres stammer, deres eldste og deres tilsynsmenn, hver mann i Israel,
11 deres barn, deres hustruer og den fremmede som er i din leir, både din vedhugger og din vannbærer,
12 for at du skal gå inn i pakten med Herren din Gud og i eds-sambåndet med ham, det som Herren din Gud gjør med deg idag;
13 for han vil idag gjøre deg til sitt folk, og selv vil han være din Gud, som han har tilsagt deg, og som han har tilsvoret dine fedre Abraham, Isak og Jakob.
14 Og ikke bare med dere gjør jeg denne pakt og dette eds-sambånd,
15 men både med dem som idag står her sammen med oss for Herrens, vår Guds åsyn, og med dem som ikke er her sammen med oss idag.
16 For dere vet selv hvordan vi bodde i Egypt, og hvordan vi dro midt igjennom de folk som dere har draget igjennom,
17 Og dere så deres avskyelige og motbydelige avguder, de guder av tre og stein, av sølv og gull som de hadde.
18 La det ikke være hos dere noen mann eller kvinne eller ætt eller stamme hvis hjerte idag vender seg fra Herren vår Gud, så han går bort og dyrker disse folks guder! La det ikke være hos dere noen rot som bærer trollbær og malurt,
19 noen som når han hører dette eds-sambånds ord, priser seg lykkelig og tenker at det skal gå ham vel om han enn følger sitt eget hårde hjerte. For da kommer det vannrike land til å gå til grunne sammen med det tørstige*. / {* d.e. alle, både de som har overflod, og de som trenger.}
20 Herren vil ikke tilgi ham; nei, da skal Herrens vrede og nidkjærhet ryke mot den mann, og alle de forbannelser som er skrevet i denne bok, skal hvile på ham, og Herren skal utslette hans navn under himmelen.
21 Herren skal skille ham ut fra alle Israels stammer til fordervelse, etter alle forbannelsene i den pakt som er skrevet i denne lovens bok.
22 Og når den kommende slekt, deres barn som vokser opp etter dere, og den fremmede som kommer fra et fjernt land, ser de plager som har rammet dette land, og de sykdommer som Herren har hjemsøkt det med
23 - svovel og salt, hele dets jord brent opp, så den ikke kan tilsåes og ikke gi grøde, og ingen urt kan vokse der, en ødeleggelse som Sodomas og Gomorras, Admas og Sebo'ims, dengang Herren ødela dem i sin vrede og harme - da skal de si,
24 ja, alle folkene skal si: Hvorfor har Herren gjort slik mot dette land? Hva er dette for en svær vredes-ild?
25 Og de skal få til svar: Fordi de forlot den pakt som Herren, deres fedres Gud, gjorde med dem da han førte dem ut av Egypt,
26 og de gikk bort og dyrket andre guder og tilbad dem, guder som de ikke kjente, og som han ikke hadde gitt dem lov til å dyrke,
27 derfor ble Herrens vrede tent opp mot dette land, så han førte over det alle de forbannelser som er skrevet i denne bok;
28 Herren rykket dem opp av deres land i vrede og harme og stor forbitrelse og kastet dem bort til et fremmed land, som det kan sees på denne dag.
29 Det skjulte hører Herren vår Gud til, men det åpenbarte er for oss og for våre barn til evig tid, for at vi skal holde alle ordene i denne lov.
