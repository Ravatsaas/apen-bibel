## Kapittel 19

1 Når Herren din Gud utrydder de folk hvis land Herren din Gud gir deg, og du driver dem ut og bor i deres byer og i deres huser,
2 så skal du skille ut tre byer midt i det land som Herren din Gud gir deg til eie.
3 Du skal gjøre veien til dem i stand og skifte hele det land som Herren din Gud gir deg til arv, i tre deler, for at enhver manndraper kan flykte dit.
4 Og slik skal det være med den manndraper som skal kunne flykte dit og berge livet: Når noen dreper sin neste av vanvare og uten å ha hatet ham i forveien,
5 som når en går med sin neste ut i skogen for å hugge tømmer og han hugger til med øksen for å felle et tre, men øksen farer av skaftet og treffer hans neste, så han dør, da kan han flykte til en av disse byer og berge livet.
6 For blodhevneren kunne ellers i sin brennende vrede forfølge manndraperen og, hvis veien var for lang, nå ham igjen og slå ham ihjel, skjønt han ikke var skyldig til døden, fordi han ikke hadde båret hat til ham i forveien.
7 Derfor befaler jeg deg og sier: Du skal skille ut tre byer.
8 Og når Herren din Gud utvider dine landemerker, slik som han har tilsvoret dine fedre, og han gir deg hele det land han har lovt å gi dine fedre,
9 såfremt du akter vel på å holde alle disse bud som jeg gir deg idag, så du elsker Herren din Gud og vandrer på hans veier alle dager - da skal du legge enda tre byer til disse tre,
10 for at der ikke skal utøses uskyldig blod i det land som Herren din Gud gir deg til arv, så det kommer blodskyld over deg.
11 Men om en mann hater sin neste og lurer på ham og faller over ham og slår ham, så han dør, og han så flykter til en av disse byer,
12 da skal de eldste i hans by sende bud og hente ham derfra og overgi ham i blodhevnerens hånd, og han skal dø.
13 Du skal ikke spare ham, men du skal rense Israel for uskyldig blod, for at det må gå deg vel.
14 Du skal ikke flytte merkesteinene mellom deg og din neste, de som de gamle har satt på den jord du skal få i arv i det land Herren din Gud gir deg til eie.
15 Det skal ikke stå bare ett vidne fram mot en mann, når det gjelder noen misgjerning eller noen synd, hva synd det så er han har gjort; etter to vidners utsagn eller etter tre vidners utsagn skal en sak stå fast.
16 Når et ondsindet vidne står fram mot noen for å vidne mot ham om en forbrytelse,
17 da skal begge de menn som har sak mot hverandre, trede fram for Herrens åsyn, for prestene og dommerne som er i de dager,
18 og dommerne skal nøye granske saken; er da vidnet et falskt vidne, har han vidnet falsk mot sin bror,
19 da skal dere gjøre mot ham som han hadde tenkt å gjøre mot sin bror; slik skal du rydde det onde bort av din midte,
20 for at de andre må høre det og frykte, så de ikke mere gjør noen slik ond gjerning i din midte.
21 Du skal ingen spare: Liv for liv, øye for øye, tann for tann, hånd for hånd, fot for fot!
