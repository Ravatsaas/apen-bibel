## Kapittel 6

1 Dette er de bud, de lover og de forskrifter som Herren deres Gud har befalt meg å lære dere, og som dere skal leve etter i det land dere drar over til og skal ta i eie -
2 for at du skal frykte Herren din Gud og ta vare på alle hans lover og bud, som jeg befaler deg, både du og din sønn og din sønnesønn, alle ditt livs dager, og for at dine dager må bli mange.
3 Så hør, Israel, og akt vel på å holde dem, så det må gå deg vel, og dere må økes og bli tallrike, slik som Herren, dine fedres Gud, har tilsagt deg - i et land som flyter med melk og honning.
4 Hør, Israel! Herren vår Gud, Herren er en.
5 Og du skal elske Herren din Gud av alt ditt hjerte og av all din sjel og av all din makt.
6 Og disse ord som jeg befaler deg idag, skal du gjemme i ditt hjerte.
7 Og du skal innprente dine barn dem, og du skal tale om dem når du sitter i ditt hus, og når du går på veien, og når du legger deg, og når du står opp.
8 Og du skal binde dem som et tegn på din hånd, og de skal være som en minneseddel på din panne.
9 Og du skal skrive dem på dørstolpene i ditt hus og på dine porter.
10 Og når Herren din Gud fører deg inn i det land han har tilsvoret dine fedre Abraham, Isak og Jakob å ville gi deg - store og gode byer som du ikke har bygget,
11 og hus fulle av alle gode ting, som du ikke har fylt, og uthugne brønner som du ikke har uthugget, vingårder og oljetrær som du ikke har plantet - når du da spiser og blir mett,
12 da ta deg i vare at du ikke glemmer Herren, som førte deg ut av Egyptens land, av slavehuset!
13 Herren din Gud skal du frykte, og ham skal du tjene, og ved hans navn skal du sverge.
14 Dere skal ikke følge andre guder, av de folks guder som bor rundt omkring dere -
15 for en nidkjær Gud er Herren din Gud, som er i din midte - for at ikke Herrens, din Guds vrede skal tennes opp mot deg, og han skal utrydde deg av jorden.
16 Dere skal ikke friste Herren deres Gud, slik som dere fristet ham i Massa.
17 Dere skal ta vare på Herrens, deres Guds bud og hans vidnesbyrd og hans forskrifter, som han har gitt deg.
18 Og du skal gjøre det som er rett og godt i Herrens øyne, for at det må gå deg vel, og du må komme inn i det gode land som Herren har tilsvoret dine fedre, og ta det i eie,
19 og han skal drive ut alle dine fiender for deg, slik som Herren har sagt.
20 Når din sønn i fremtiden spør deg og sier: Hvordan er det med de vidnesbyrd og de forskrifter og de bud som Herren vår Gud har gitt dere?
21 da skal du si til ham: Vi var slaver hos Farao i Egypten; men Herren førte oss ut av Egypten med sterk hånd.
22 Og Herren gjorde store og ødeleggende tegn og under på egypterne, på Farao og på hele hans hus for våre øyne.
23 Men oss førte han ut derfra for å føre oss inn i det land han hadde tilsvoret våre fedre, og gi oss det.
24 Og Herren befalte oss å holde alle disse lover, å frykte Herren vår Gud, for at det skulle gå oss vel alle dager, og han holde oss i live, som det er gått til denne dag.
25 Og det skal tjene oss til rettferdighet, når vi akter vel på å holde alle disse bud for Herrens, vår Guds åsyn, slik som han befalte oss.
