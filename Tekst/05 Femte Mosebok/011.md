## Kapittel 11

1 Så skal du da elske Herren din Gud og ta vare på det han vil ha varetatt, hans lover og hans forskrifter og hans bud, alle dager.
2 Og dere skal idag - for det er ikke deres barn jeg taler med, de som ikke kjenner det og ikke har sett det - komme I hu Herrens, deres Guds optuktelse, hans storhet, hans sterke hånd og hans utrakte arm
3 og hans tegn og gjerninger, som han gjorde i Egypten med Farao, kongen i Egypten, og med hele hans land,
4 og hva han gjorde med egypternes hær, med deres hester og vogner, da han lot det Røde Havs vann strømme sammen over dem mens de forfulgte dere, og lot dem gå til grunne, så ingen har sett dem mere til denne dag,
5 og hva han gjorde med dere i ørkenen inntil dere kom til dette sted,
6 og hva han gjorde med Datan og Abiram, sønnene til Eliab, Rubens sønn, da jorden lukket opp sin munn og midt iblandt hele Israel slukte dem og deres hus og deres telter og hvert liv som var i følge med dem;
7 for dere har selv med egne øyne sett alle de storverk Herren har gjort.
8 Ta da vare på alle de bud jeg gir deg idag, for at dere kan bli sterke og komme inn og eie det land dere nå drar over til og skal ta i eie,
9 og for at dere kan få leve lenge i det land Herren tilsvor deres fedre å ville gi dem og deres ætt, et land som flyter med melk og honning.
10 For det land du kommer inn i og skal ta i eie, er ikke som Egyptens land, som dere dro ut fra, hvor du sådde din sæd og så vannet jorden med din fot som en kålhave.
11 Men det land dere drar over til og skal ta i eie, er et land med fjell og daler, som drikker vann av himmelens regn,
12 et land som Herren din Gud bærer omsorg for; alltid hviler Herrens, din Guds øyne på det, fra årets begynnelse til dets ende.
13 Dersom dere nå er lydige mot mine bud, som jeg gir dere idag, så dere elsker Herren deres Gud og tjener ham av alt deres hjerte og av all deres sjel,
14 da vil jeg gi deres land regn i rette tid, høstregn og vårregn, og du skal samle i hus ditt korn og din most og din olje,
15 og for ditt fe vil jeg gi deg gress på dine marker, og du skal spise og bli mett.
16 Ta dere i vare at deres hjerte ikke dåres, så dere viker av og dyrker andre guder og tilbeder dem,
17 og Herrens vrede tennes opp mot dere, og han lukker himmelen til, så det ikke kommer regn, og jorden ikke gir sin grøde, og dere hastig blir utryddet av det gode land Herren gir dere.
18 Så legg dere da disse mine ord på hjerte og på sinne og bind dem som et tegn på deres hånd og la dem være som en minneseddel på deres panne
19 og lær deres barn dem ved å tale om dem når du sitter i ditt hus, og når du går på veien, og når du legger deg, og når du står opp,
20 og skriv dem på dørstolpene i ditt hus og på dine porter,
21 for at deres og deres barns dager må bli mange i det land som Herren tilsvor deres fedre å ville gi dem, og dere må leve der like så lenge som himmelen hvelver seg over jorden.
22 For tar dere vare på alle disse bud som jeg befaler dere å holde, så dere elsker Herren deres Gud og vandrer på alle hans veier og holder fast ved ham,
23 da skal Herren drive ut alle disse folk for dere, og dere skal jage bort folk som er større og tallrikere enn dere selv.
24 Hvert sted dere treder på med deres fot, skal høre dere til; fra ørkenen og Libanon, fra den store elv, elven Frat, og til havet i vest skal deres landemerker nå.
25 Ingen skal kunne stå seg imot dere; redsel for dere og frykt for dere skal Herren deres Gud la komme over hele det land dere treder på, slik som han har sagt til dere.
26 Se, jeg legger idag fram for dere velsignelse og forbannelse:
27 velsignelsen, så sant dere lyder Herrens, deres Guds bud, som jeg gir dere idag,
28 og forbannelsen, dersom dere ikke lyder Herrens, deres Guds bud, men viker av fra den vei jeg idag befaler dere å vandre på, og følger andre guder, som dere ikke kjenner.
29 Og når Herren din Gud fører deg inn i det land du nå drar inn i og skal ta i eie, da skal du lyse velsignelsen på fjellet Garisim og forbannelsen på fjellet Ebal.
30 Disse to fjell ligger, som i vet, på andre siden av Jordan bortenfor veien som bærer mot vest, i kana'anittenes land, de som bor i ødemarken midt imot Gilgal, ved Mores terebintelund.
31 For nå går dere over Jordan for å komme inn og ta det land i eie som Herren deres Gud gir dere, og dere skal ta det i eie og bo der.
32 Akt da vel på at dere holder alle de bud og lover som jeg idag legger fram for dere!
