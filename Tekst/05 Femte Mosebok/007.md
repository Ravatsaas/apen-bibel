## Kapittel 7

1 Når Herren din Gud har ført deg inn i det land du nå drar inn i og skal ta i eie, og han driver ut mange folk for deg, hetittene og girgasittene og amorittene og kana'anittene og ferisittene og hevittene og jebusittene, syv folk, som er større og sterkere enn du,
2 og når Herren din Gud gir dem i din vold, så du vinner over dem, da skal du slå dem med bann; du skal ikke gjøre pakt med dem og ikke vise dem nåde.
3 Du skal ikke inngå svogerskap med dem; du skal ikke gi dine døtre til hans sønner og ikke ta hans døtre til hustruer for dine sønner;
4 for de vil få dine sønner til å vike av fra meg, så de dyrker andre guder, og da vil Herrens vrede tennes opp mot dere, og han vil hastig gjøre ende på deg.
5 Men slik skal dere gjøre med dem: Deres altere skal dere bryte ned, og deres billedstøtter skal dere slå sønder, og deres Astarte-billeder skal dere hugge i stykker, og deres utskårne billeder skal dere brenne opp med ild.
6 For et hellig folk er du for Herren din Gud; deg har Herren din Gud utvalgt av alle de folk som er på jorden, til å være hans eiendomsfolk.
7 Ikke fordi dere var større enn alle andre folk, fant Herren behag i dere, så han utvalgte dere, for dere er det minste blandt alle folk;
8 men fordi Herren elsket dere, og fordi han ville holde den ed han hadde svoret deres fedre, derfor førte Herren dere ut med sterk hånd og fridde deg ut av slavehuset, fra Faraos, egypterkongens hånd.
9 Så vit da at Herren din Gud han er Gud, den trofaste Gud, som holder sin pakt og bevarer sin miskunnhet mot tusen ledd, mot dem som elsker ham og holder hans bud,
10 men som gjengjelder dem som hater ham, like opp i deres øyne, så han lar dem omkomme. Han er ikke sen når det gjelder den som hater ham; like opp i hans øyne gjengjelder han ham.
11 Så ta da vare på det bud og de lover og de forskrifter som jeg idag befaler deg å holde.
12 Når dere nå hører disse bud og tar vare på dem og holder dem, da skal Herren din Gud holde fast ved den pakt og den miskunnhet han har tilsvoret dine fedre.
13 Han skal elske deg og velsigne deg og øke din ætt, og han skal velsigne ditt livs frukt og ditt lands frukt, ditt korn og din most og din olje, det som faller av ditt storfe, og det som fødes av ditt småfe, i det land han har tilsvoret dine fedre å ville gi deg.
14 Velsignet skal du være fremfor alle andre folk; der skal ingen ufruktbar være blandt dine menn eller dine kvinner, og heller ikke blandt ditt fe.
15 Herren skal holde all sykdom borte fra deg, og ingen av Egyptens onde syker, som du kjenner, skal han legge på deg, men han skal legge dem på alle dem som hater deg.
16 Alle de folk som Herren din Gud gir i din hånd, skal du fortære*; du skal ikke spare dem. Og du skal ikke dyrke deres guder; for det vil bli en snare for deg. / {* 4MO 14, 9.}
17 Men om du tenker som så: Disse folk er større enn jeg, hvordan skal jeg makte å drive dem ut? -
18 da skal du ikke være redd for dem; du skal komme i hu hva Herren din Gud gjorde med Farao og med alle egypterne,
19 de store plager som du så for dine øyne, og de tegn og under og den sterke hånd og den utrakte arm hvormed Herren din Gud førte deg ut; det samme skal Herren din Gud gjøre med alle de folk du reddes for.
20 Endog hvepser skal Herren din Gud sende mot dem, til alle de er omkommet som er blitt tilbake og har skjult seg for deg.
21 Du skal ikke forferdes for dem; for Herren din Gud er i din midte, en stor og forferdelig Gud.
22 Herren din Gud vil litt etter litt drive disse folk ut for deg; du skal ikke makte å gjøre ende på dem i hast; for da kom villdyrene til å bli for mange for deg.
23 Herren din Gud skal gi dem i din vold og slå dem med stor forvirring, til de er ødelagt.
24 Og han skal gi deres konger i din hånd, og du skal tilintetgjøre deres navn under himmelen; der skal ingen kunne stå seg mot deg, til du har utryddet dem.
25 Deres guders utskårne billeder skal dere brenne opp med ild; du skal ikke attrå sølvet eller gullet som er på dem, eller ta det til deg, for at det ikke skal bli til en snare for deg; for det er en styggedom for Herren din Gud,
26 og du skal ikke la noen styggedom komme inn i ditt hus, så du blir slått med bann slik som det; du skal avsky det og akte det for en styggedom, for det er slått med bann.
