## Kapittel 25

1 Når det er trette mellom menn, og de treder fram for retten, og deres sak blir pådømt, så skal en dømme den som har rett, å ha rett, og den som har urett, å ha urett.
2 Og dersom da den skyldige skal straffes med slag, så skal dommeren la dem legge ham ned og i sitt påsyn la dem gi ham så mange slag som svarer til hans brøde.
3 Førti slag kan han la dem gi ham, men ikke flere, for at din bror ikke skal bli vanæret i dine øyne ved å få enda mange flere slag.
4 Du skal ikke binde munnen til på en okse som tresker.
5 Når brødre bor sammen, og en av dem dør og ikke har noen sønn, så skal den avdødes hustru ikke ekte en fremmed mann utenfor ætten; hennes manns bror skal gå inn til henne og ta henne til hustru og slik ekte henne i sin brors sted.
6 Og den første sønn hun får, skal kalles sønn av hans avdøde bror, for at den avdødes navn ikke skal utslettes av Israel.
7 Men dersom mannen ikke har lyst til å gifte seg med sin brors hustru, da skal hun gå opp til porten, til de eldste, og si: Min manns bror nekter å oppreise sin bror et navn i Israel; han vil ikke ekte meg i sin brors sted.
8 Og de eldste i hans by skal kalle ham for seg og tale til ham; holder han da fast ved sitt og sier: Jeg har ikke lyst til å gifte meg med henne,
9 da skal hans brors hustru trede fram til ham for de eldstes øyne og dra skoen av hans fot og spytte ham i ansiktet, og hun skal ta til orde og si: Slik skal det gjøres med den mann som ikke vil bygge opp igjen sin brors hus.
10 Og hans ætt skal siden i Israel kalles den barfotedes hus.
11 Når menn er i strid med hverandre, og den enes hustru kommer til og vil hjelpe sin mann mot den som slår ham, og hun rekker hånden ut og griper om hans blusel,
12 da skal du hugge hennes hånd av, du skal ikke spare henne.
13 Du skal ikke ha to slags vektstener i din pung, en stor og en liten;
14 du skal ikke ha to slags efa i ditt hus, en stor og en liten;
15 hele og rette vektstener, hel og rett efa skal du ha; så skal du leve lenge i det land Herren din Gud gir deg.
16 For hver den som gjør slikt, hver den som gjør urett, er en styggedom for Herren din Gud.
17 Kom i hu hva Amalek gjorde mot deg på veien, da dere dro ut av Egypten,
18 hvordan han kom mot deg på veien mens du var trett og mødig, og slo din baktropp, alle de utmattede som var blitt liggende etter; han fryktet ikke Gud.
19 Og når Herren din Gud gir deg ro for alle dine fiender rundt om i det land Herren din Gud gir deg til arv og eie, da skal du utslette minnet om Amalek over hele jorden. Glem ikke det!
