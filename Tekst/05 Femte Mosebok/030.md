## Kapittel 30

1 Når da alle disse ting kommer over deg, velsignelsen og forbannelsen som jeg har forelagt deg, og du tar det til hjerte ute blant alle de folk som Herren din Gud har drevet deg bort til,
2 og du av alt ditt hjerte og all din sjel omvender deg til Herren din Gud og hører på hans røst i alt det som jeg befaler deg idag, både du og dine barn,
3 da skal Herren din Gud gjøre ende på ditt fangenskap og miskunne seg over deg, og han skal nok en gang samle deg fra alle de folk som Herren din Gud hadde spredt deg iblant.
4 Om dere enn er drevet bort til himmelens ende, skal Herren din Gud samle deg og hente deg derifra.
5 Og Herren din Gud skal føre deg til det land dine fedre eide, og du skal ta det i eie; og han skal gjøre vel imot deg og gjøre deg tallrikere enn dine fedre.
6 Og Herren din Gud skal omskjære ditt hjerte og dine etterkommeres hjerte, så du elsker Herren din Gud av alt ditt hjerte og av all din sjel, og da skal du få leve.
7 Og Herren din Gud skal legge alle disse forbannelser på dine fiender og på dem som har hatet og forfulgt deg.
8 Men du skal igjen høre på Herrens røst og holde alle hans bud, som jeg gir deg idag.
9 Og Herren din Gud skal gi deg overflod på det som godt er, i alt det som du tar deg fore, både av ditt livs frukt og av frukten av ditt fe og av frukten av din jord; for Herren skal igjen glede seg over deg og gjøre vel imot deg, slik som han gledet seg over dine fedre,
10 så sant du hører på Herrens, din Guds røst, så du tar vare på hans bud og hans lover, det som er skrevet i denne lovens bok, og så sant du omvender deg til Herren din Gud av alt ditt hjerte og av all din sjel.
11 For dette bud som jeg gir deg idag, er ikke for høyt for deg, og det er ikke langt borte.
12 Det er ikke oppe i himmelen, så du måtte si: Hvem vil fare opp til himmelen for oss og hente det ned til oss og la oss høre det, så vi kan gjøre etter det?
13 Det er heller ikke på den andre side av havet, så du måtte si: Hvem vil fare over havet for oss og hente det til oss og la oss høre det, så vi kan gjøre etter det?
14 Men ordet er deg meget nær, i din munn og i ditt hjerte, så du kan gjøre etter det.
15 Se, jeg har idag lagt fram for deg livet og det gode, og døden og det onde,
16 idet jeg idag befaler deg å elske Herren din Gud, å vandre på hans veier og ta vare på hans bud og hans lover og hans forskrifter, så du kan leve og bli tallrik, og Herren din Gud kan velsigne deg i det land du kommer inn i og skal ta i eie.
17 Men dersom ditt hjerte vender seg bort, og du ikke vil lyde, men lar deg forføre og tilbeder andre guder og dyrker dem,
18 da forkynner jeg dere idag at dere skal gå helt til grunnedere skal ikke leve lenge i det land som du nå drar til over Jordan for å komme inn i det og ta det i eie.
19 Jeg tar idag himmelen og jorden til vidne mot dere: Livet og døden har jeg lagt fram for deg, velsignelsen og forbannelsen; velg da livet, så skal du få leve, du og din ætt!
20 Elsk Herren din Gud, hør på hans røst og hold fast ved ham! For dette er ditt liv, og da skal du nå en høy alder og få bli i det land som Herren tilsvor dine fedre Abraham, Isak og Jakob å ville gi dem.
