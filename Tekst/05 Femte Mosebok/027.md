## Kapittel 27

1 Og Moses og de eldste i Israel befalte folket og sa: Ta vare på alle de bud jeg gir dere idag!
2 Og når dere kommer over Jordan til det land Herren din Gud gir deg, da skal du reise opp noen store steiner og stryke dem over med kalk.
3 På dem skal du, når du er kommet over, skrive alle ordene i denne lov, for at du kan komme inn i det land Herren din Gud gir deg, et land som flyter med melk og honning, slik som Herren, dine fedres Gud, har tilsagt deg.
4 Så snart dere er kommet over Jordan, skal dere reise opp disse steiner som jeg idag gir dere befaling om, på Ebal-fjellet, og du skal stryke dem over med kalk.
5 Og du skal bygge Herren din Gud et alter der, et alter av steiner; du skal ikke bruke jern på dem.
6 Av hele steiner skal du bygge Herrens, din Guds alter, og du skal ofre Herren din Gud brennoffer på det.
7 Og du skal ofre takkoffer og spise dem der og være glad for Herrens, din Guds åsyn.
8 Og du skal skrive på steinene alle ordene i denne lov, klart og tydelig.
9 Og Moses og de levittiske prester talte til hele Israel og sa: Gi akt og hør, Israel! På denne dag er du blitt Herrens, din Guds folk.
10 Så lyd da Herrens, din Guds røst, og hold hans bud og hans lover, som jeg gir deg idag!
11 Samme dag befalte Moses folket og sa:
12 Når dere er kommet over Jordan, da skal disse stå på fjellet Garisim og velsigne folket: Simeon og Levi og Juda og Issakar og Josef og Benjamin.
13 Og disse skal stå på fjellet Ebal og lyse forbannelse: Ruben, Gad og Aser og Sebulon, Dan og Naftali.
14 Og levittene skal ta til orde og si med høy røst til hver mann i Israel:
15 Forbannet være den mann som gjør et utskåret eller et støpt bilde, en styggedom for Herren, et verk av en kunstners hender, og stiller det opp i lønndom! Og alt folket skal svare og si: Amen.
16 Forbannet være den som ringeakter sin far eller sin mor! Og alt folket skal si: Amen.
17 Forbannet være den som flytter merkesteinene mellom seg og sin neste! Og alt folket skal si: Amen.
18 Forbannet være den som får en blind til å fare vill på veien! Og alt folket skal si: Amen.
19 Forbannet være den som bøyer retten for en fremmed, en farløs og en enke! Og alt folket skal si: Amen.
20 Forbannet være den som ligger hos sin fars hustru, for han har vanæret sin fars leie! Og alt folket skal si: Amen.
21 Forbannet være den som har omgang med noe dyr! Og alt folket skal si: Amen.
22 Forbannet være den som ligger hos sin søster, sin fars eller sin mors datter! Og alt folket skal si: Amen.
23 Forbannet være den som ligger hos sin hustrus mor! Og alt folket skal si: Amen.
24 Forbannet være den som slår sin neste ihjel i lønndom! Og alt folket skal si: Amen.
25 Forbannet være den som tar imot gaver for å slå noen ihjel og utøser uskyldig blod! Og alt folket skal si: Amen.
26 Forbannet være den som ikke holder ordene i denne lov og ikke gjør etter dem! Og alt folket skal si: Amen.
