## Kapittel 8

1 Alle de bud jeg gir deg idag, skal dere akte vel på å holde, for at dere må leve og bli tallrike og komme inn i det land Herren har tilsvoret deres fedre, og ta det i eie.
2 Og du skal komme i hu hele den vei Herren din Gud har ført deg på i disse førti år i ørkenen for å ydmyke deg og prøve deg og for å kjenne hva som var i ditt hjerte, om du ville ta vare på hans bud eller ikke.
3 Og han ydmyket deg og lot deg hungre, og han gav deg manna å spise, en mat som hverken du eller dine fedre kjente, fordi han ville la deg vite at mennesket ikke lever av brød alene, men at mennesket lever av hvert ord som går ut av Herrens munn.
4 Dine klær ble ikke utslitt på deg, og din fot ble ikke hoven i disse førti år.
5 Så forstå da i ditt hjerte at slik som en mann optukter sin sønn, slik optuktet Herren din Gud deg,
6 og hold Herrens, din Guds bud, så du vandrer på hans veier og frykter ham!
7 Når Herren din Gud fører deg inn i et godt land, et land med rinnende bekker, med kilder og dype vann, som veller fram i dalene og på fjellene,
8 et land med hvete og bygg og vintrær og fikentrær og granatepletrær, et land med oljetrær og honning,
9 et land hvor du ikke skal spise ditt brød i armod, hvor du intet skal mangle, et land hvor stenene er jern, og hvor du kan hugge ut kobber av fjellene,
10 og når du så spiser og blir mett og lover Herren din Gud for det gode land han har gitt deg,
11 da vokt deg for å glemme Herren din Gud, så du ikke tar vare på hans bud og hans forskrifter og hans lover, som jeg pålegger deg idag,
12 og vokt deg at du ikke, når du spiser og blir mett og bygger gode hus og bor i dem,
13 og ditt storfe og ditt småfe økes, og ditt sølv og ditt gull økes, og all din eiendom økes,
14 at du da ikke ophøyer deg i ditt hjerte, så du glemmer Herren din Gud, som førte deg ut av Egyptens land, av slavehuset,
15 han som ledet deg i den store og forferdelige ørken blandt giftige slanger og skorpioner og på tørre ødemarker, hvor det ikke fantes vann, han som lot vann strømme ut for deg av den hårde klippe,
16 han som i ørkenen gav deg manna å spise, en mat som dine fedre ikke kjente, for å ydmyke deg og prøve deg og så til sist gjøre vel imot deg.
17 Si da ikke ved deg selv: Det er min kraft og min sterke hånd som har vunnet meg denne rikdom,
18 men kom Herren din Gud i hu! For det er han som gir deg kraft til å vinne deg rikdom, fordi han vil holde sin pakt som han tilsvor dine fedre, slik som det kan sees på denne dag.
19 Men dersom du glemmer Herren din Gud, og isteden følger andre guder og dyrker dem og tilber dem, da vitner jeg mot dere idag at dere skal omkomme.
20 Slik som de hedninger Herren lar omkomme for dere, slik skal også dere omkomme, fordi dere ikke hører på Herrens, deres Guds røst.
