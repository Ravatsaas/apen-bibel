## Kapittel 5

1 Men om tidene og stundene, brødre, trenger dere ikke til at noen skriver til dere;
2 Dere vet jo selv grant at Herrens dag kommer som en tyv om natten.
3 Når de sier: Fred og ingen fare! da kommer en brå undergang over dem, slik som veer over den fruktsommelige, og de skal ingenlunde undfly.
4 Men dere, brødre, er ikke i mørket, så dagen skulle komme over dere som en tyv;
5 for dere er alle lysets barn og dagens barn; vi hører ikke natten eller mørket til.
6 La oss derfor ikke sove, som de andre, men la oss våke og være edrue!
7 De som sover, sover jo om natten, og de som drikker seg drukne, er drukne om natten;
8 men vi som hører dagen til, la oss være edrue, ikledd troens og kjærlighetens brynje og med håpet om frelse som hjelm;
9 for Gud bestemte oss ikke til vrede, men til å vinne frelse ved vår Herre Jesus Kristus,
10 han som døde for oss, for at vi, enten vi våker eller sover, skal leve sammen med ham.
11 Forman derfor hverandre, og oppbygg den ene den andre, som dere og gjør!
12 Men vi ber dere, brødre, at dere skjønner på dem som arbeider iblant dere og er deres forstandere i Herren og formaner dere,
13 og at dere holder dem overmåte høyt i kjærlighet for deres gjernings skyld. Hold fred med hverandre!
14 Og vi formaner dere, brødre, påminn de uskikkelige, trøst de mismodige, hjelp de skrøpelige, vær langmodige mot alle!
15 Se til at ingen gjengjelder noen ondt med ondt, men legg alltid vinn på det som godt er, mot hverandre og mot alle
16 Vær alltid glade,
17 be uavlatelig,
18 takk for alt! for dette er Guds vilje i Kristus Jesus til dere.
19 Utslukk ikke Ånden,
20 ringeakt ikke profetisk tale;
21 men prøv alt, hold fast på det gode,
22 avhold dere fra allslags ondt!
23 Men han selv, fredens Gud, hellige dere helt igjennom, og gid deres ånd og sjel og legeme må bevares fullkomne, ulastelige ved vår Herre Jesu Kristi komme!
24 Han er trofast som har kalt dere; han skal og gjøre det.
25 Brødre, be for oss!
26 Hils alle brødrene med et hellig kyss!
27 Jeg besverger dere ved Herren at dere lar brevet bli lest for alle brødrene.
28 Vår Herre Jesu Kristi nåde være med dere!
