## Kapittel 1

### Hilsen

1 Fra Paulus, en fange for Jesus Kristus, og vår bror Timoteus - til Filemon, vår kjære venn og medarbeider,
2 og til Appia, vår søster, og til Arkippus, vår medstrider, og til menigheten i huset ditt:
3 Nåde være med dere og fred fra Gud vår Far og Herren Jesus Kristus!

### Filemons kjærlighet til brødrene

4 Jeg takker alltid min Gud når jeg minnes deg i bønnene mine,
5 ettersom jeg hører om kjærligheten din og den troen som du har til Herren Jesus og til alle de hellige,
6 for at vår felles tro må virke i deg til en dypere kjennskap til alt det gode som vi har i Kristus.
7 For jeg fikk stor glede og trøst ved kjærligheten din, fordi de helliges hjerter har fått hvile gjennom deg, bror!

### Bønn om å sette Onesimus fri

8 Derfor, selv om jeg har stor frimodighet i Kristus til å befale deg å gjøre det som er tilbørlig,
9 så spør jeg heller, for kjærlighetens skyld. Jeg, den aldrende Paulus, som nå også er Jesu Kristi fange,
10 ber deg for sønnen min, som jeg har avlet mens jeg var i lenker; Onesimus.
11 Tidligere var han unyttig for deg, men nå er han nyttig både for deg og for meg. Han sender jeg tilbake til deg.
12 Ta godt imot ham, for det er som om jeg sender mitt eget hjerte!

13 Jeg hadde lyst til å la ham bli her hos meg, for at han kunne tjene meg i ditt sted mens jeg er lenket for evangeliets skyld,
14 men jeg ville ikke gjøre det uten ditt samtykke, for at godheten din ikke skulle være av tvang, men av fri vilje.
15 For kanskje han ble skilt fra deg for en stund, nettopp for at du kunne få ham til evig eie.
16 Ikke lenger som slave, men mer enn en slave -- som en elsket bror. Når han var det for meg, hvor mye mer må han ikke være det for deg, både medmenneskelig og i Herren!

17 Så dersom du akter meg for å være din bror, ta imot ham som om det var meg selv;
18 og har han gjort deg noen urett, eller om han skylder deg noe, så skriv det på min regning.
19 Jeg, Paulus, skriver med egen hånd: jeg skal betale det - for ikke å nevne at du skylder meg til og med deg selv.
20 Ja, bror, la meg ha nytte av deg i Herren! Gi hjertet mitt hvile i Kristus!
21 Jeg skriver til deg I tillit til lydigheten din, sikker på at du vil gjøre enda mer enn jeg ber om.
22 Og gjør også gjesterommet klart for meg; for jeg håper at jeg skal jeg bli gitt dere som svar på bønn.

### Avsluttende hilsen

23 Epafras, medfangen min i Kristus Jesus, hilser deg;
24 det gjør også medarbeiderene mine; Markus, Aristarkus, Demas og Lukas.
25 Vår Herre Jesu Kristi nåde være med deres ånd!
