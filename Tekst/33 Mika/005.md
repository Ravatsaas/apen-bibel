## Kapittel 5

1 Men du Betlehem, Efrata, som er liten til å være med blant Judas tusener*! Av deg skal det utgå for meg en som skal være hersker over Israel, og hans utgang er fra før i tiden, fra evighets dager. / {* større avdelinger av stammene.}
2 Derfor skal han overgi dem inntil den tid da hun som skal føde, har født; og de som blir igjen av hans brødre*, skal vende tilbake sammen med Israels barn. / {* d.e. Judas barn; 2SA 19, 12.}
3 Og han skal stå og vokte sin hjord i Herrens kraft, i Herrens, sin Guds navns høyhet; og de skal sitte i ro, for nå skal han være stor like til jordens ender.
4 Og han skal være fred; når Assur kommer inn i vårt land, og når han treder inn i våre palasser, så reiser vi mot ham syv hyrder, ja åtte menneskefyrster,
5 og de skal herje Assurs land med sverd og Nimrods land* i dets porter; og han skal frelse fra Assur når han kommer i vårt land, og når han treder inn på våre enemerker. / {* 1MO 10, 8 fg.}
6 Og Jakobs rest skal være midt iblant mange folk som dugg fra Herren, som en regnskur på urter, som ikke bier på noen og ikke venter på menneskenes barn.
7 Og Jakobs rest skal være blant hedningefolkene, midt iblant mange folk, som en løve blant skogens dyr, som en ungløve blant fårehjorder, som trår ned og sønderriver hvor den farer fram, og det er ingen som redder.
8 Høy være din hånd over dine motstandere! Måtte alle dine fiender bli utryddet!
9 Og det skal skje på den dag, sier Herren, at jeg vil utrydde alle de hester du har, og tilintetgjøre dine vogner.
10 Og jeg vil utrydde byene i ditt land og bryte ned alle dine festninger.
11 Og jeg vil utrydde all trolldom hos deg, og folk som spår av skyene, skal ikke lenger finnes hos deg.
12 Og jeg vil utrydde dine utskårne billeder og dine billedstøtter av ditt land, og du skal ikke mere tilbe dine henders verk.
13 Og jeg vil rive opp Astartebilledene i ditt land og ødelegge dine byer.
14 Og jeg vil i vrede og harme ta hevn over de hedningefolk som ikke ville høre.
