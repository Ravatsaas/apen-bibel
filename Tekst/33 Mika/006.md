## Kapittel 6

1 Hør nå hva Herren sier: Reis deg, før din sak for fjellene, og la haugene høre din røst!
2 Hør, dere fjell, Herrens sak, og dere jordens evige grunnvoller! For Herren har sak med sitt folk, og med Israel går han i rette.
3 Mitt folk, hva har jeg gjort deg, og hvormed har jeg trettet deg ut? Avlegg vitnesbyrd mot meg!
4 For jeg førte deg opp fra Egypt og løste deg ut av slavehuset, og jeg sendte Moses, Aron og Mirjam til førere for deg.
5 Mitt folk! Kom i hu det råd som Balak, Moabs konge, hadde lagt, og det svar som Bileam, Beors sønn, gav ham, det som hendte på veien fra Sittim til Gilgal, så du kan forstå Herrens rettferdige gjerninger!
6 Hvormed skal jeg komme fram for Herren, bøye meg ned for Gud i det høye? Skal jeg komme fram for ham med brennoffer, med årsgamle kalver?
7 Vil Herren ha behag i tusener av værer, i titusener av oljebekker? Skal jeg gi min førstefødte for min overtredelse, mitt livs frukt som syndoffer for min sjel?
8 Han har åpenbart deg, menneske, hva godt er; og hva krever Herren av deg uten at du skal gjøre rett og gjerne vise kjærlighet og vandre ydmykt med din Gud?
9 Herrens røst roper til staden, og etter visdom ser ditt navn*; hør straffen og hvem som har fastsatt den! / {* Guds navn d.e. Gud selv.}
10 Er det enda i den ugudeliges hus skatter som han har vunnet med ugudelighet, og en for knapp efa, en forbannet?
11 Kan jeg være ren med ugudelighets vektskåler og med falske vektsteiner i pungen?
12 Du stad hvis rikmenn er fulle av urett, og hvis innbyggere taler løgn og har en svikefull tunge i sin munn!
13 Så vil da også jeg slå deg med farlige sår, ødelegge deg for dine synders skyld.
14 Du skal spise, men ikke bli mett, og du skal være tom i ditt indre; du kan flytte dine ting, men du berger dem ikke, og det du berger, vil jeg overgi til sverdet.
15 Du skal så, men ikke høste; du skal presse oljebær, men ikke salve deg med olje; du skal presse druer, men ikke drikke vin.
16 For de akter nøye på Omris forskrifter og alt det som Akabs hus har gjort, og dere følger deres vedtekter, så jeg må gjøre deg til en forferdelse og dine innbyggere til spott, og mitt folks vanære skal dere bære.
