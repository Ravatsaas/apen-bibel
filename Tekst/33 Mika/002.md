## Kapittel 2

1 Ve dem som tenker ut urett og emner på ondt mens de ligger på sitt leie! Så snart morgenen gryr, setter de det i verk, fordi det står i deres makt.
2 De attrår marker og røver dem, de attrår hus og tar dem, de gjør vold mot mannen og hans hus, mot bonden og hans arvelodd.
3 Derfor sier Herren så: Se, jeg tenker ut ondt over denne slekt, ulykker som dere ikke skal kunne riste av deres hals, og dere skal ikke kunne gå med høyreist hode; for det blir en ond tid.
4 På den dag skal folk istemme en spottevise over dere og synge en klagesang. De skal si: Det er forbi, vi er rent ødelagt; mitt folks arvelodd skifter han ut til andre, se, hvordan han tar den fra meg! Til frafalne* deler han ut våre jorder. / {* d.e. hedninger.}
5 Derfor skal du ingen ha som drar målesnor over noen jordlodd* i Herrens menighet. / {* tilmåler deg en jordlodd.}
6 Prek ikke! Så preker de. De må ikke preke om slikt, det blir ingen ende på skjellsord*. / {* de sanne profeter, sier de mektige undertrykkere, må ikke preke om ulykke; deres tale er bare en endeløs rekke av skjellsord.}
7 Hvilket ord, du Jakobs hus! Mon Herren er snar til vrede? Eller er det slik han pleier å gå fram? Er ikke mine ord gode mot den som vandrer ærlig?
8 Men for lenge siden har mitt folk reist seg som min fiende; dere drar kappen av folk som går trygge forbi og er fredelig sinnede - så de bare har kjortelen igjen.
9 Mitt folks kvinner driver dere ut av de hjem som var deres lyst; fra deres små barn tar dere for alltid bort den pryd jeg har gitt dem.
10 Stå opp og dra bort! For her er ikke deres hvilested, for deres urenhets skyld, som volder fordervelse, svær fordervelse.
11 Om noen kom med munnsvær og svik og løy og sa: Jeg vil preke for deg om vin og om sterk drikk - han skulle være en predikant for dette folk.
12 Jeg vil samle deg, Jakob, samle dere så mange som dere er; sanke sammen vil jeg det som er igjen av Israel, jeg vil føre dem sammen som får i en kve, som en hjord til sitt beite, så det larmer av mennesker.
13 Veibryteren går foran dem, de bryter igjennom og drar fram gjennom porten og går ut av den; deres konge drar fram foran dem, og Herren i spissen for dem.
