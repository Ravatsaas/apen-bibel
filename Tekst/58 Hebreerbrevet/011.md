## Kapittel 11

1 Men tro er full visshet om det som håpes, overbevisning om ting som ikke sees.
2 For på grunn av den fikk de gamle godt vidnesbyrd.
3 Ved tro skjønner vi at verden er kommet i stand ved Guds ord, så det som sees, ikke ble til av det synlige.
4 Ved tro bar Abel fram for Gud et bedre offer enn Kain; ved den fikk han det vidnesbyrd at han var rettferdig, idet Gud vidnet om hans gaver, og ved den taler han enda etter sin død.
5 Ved tro ble Enok bortrykket, så han ikke skulle se døden, og han ble ikke funnet, fordi Gud hadde bortrykket ham. For før han ble bortrykket, fikk han det vidnesbyrd at han tektes Gud;
6 men uten tro er det umulig å tekkes Gud; for den som treder fram for Gud, må tro at han er til, og at han lønner dem som søker ham.
7 Ved tro bygget Noah, varslet av Gud om det som enda ikke var sett, i hellig frykt en ark til frelse for sitt hus; ved den fordømte han verden og ble arving til rettferdigheten av tro.
8 Ved tro var Abraham lydig da han ble kalt, så han dro ut til det sted han skulle få til arv, og han dro ut uten å vite hvorhen han skulle komme;
9 ved tro oppholdt han seg som utlending i det lovede land som i et fremmed land, idet han bodde i telt sammen med Isak og Jakob, medarvingene til det samme løfte;
10 for han ventet på den stad som har de faste grunnvoller, og som Gud er byggmester og skaper til.
11 Ved tro fikk også Sara kraft til å grunnlegge en ætt, og det til tross for sin alder, da hun aktet ham trofast som gav løftet;
12 derfor ble det også av en, og det en utlevd, avlet så mange som himmelens stjerner og som sanden ved havets strand, som ingen kan telle.
13 I tro døde alle disse uten at de hadde oppnådd det som var lovt; men de så det langt borte og hilste det og bekjente at de var fremmede og utlendinger på jorden.
14 For de som sier slikt, gir derved til kjenne at de søker et fedreland;
15 og dersom de hadde tenkt på det som de var kommet fra, da hadde de jo hatt tid til å vende tilbake;
16 men nå stunder de etter et bedre, det er et himmelsk; derfor skammer Gud seg ikke ved dem, ved å kalles deres Gud; for han har gjort en stad ferdig til dem.
17 Ved tro ofret Abraham Isak dengang han ble fristet; ja, sin enbårne ofret han som hadde fått løftene,
18 han som det ble sagt til: I Isak skal det nevnes deg en ætt;
19 for han tenkte at Gud er mektig selv til å vekke opp døde, og at han slik skulle få ham tilbake.
20 Ved tro velsignet Isak Jakob og Esau, med syn på det som skulle komme.
21 Ved tro velsignet Jakob døende hver og en av Josefs sønner og tilbad, bøyet over knappen på sin stav.
22 Ved tro talte Josef på sitt siste om Israels barns utgang og gav påbud om sine ben.
23 Ved tro ble Moses etter sin fødsel skjult i tre måneder av sine foreldre, fordi de så at gutten var fager, og de fryktet ikke for kongens bud.
24 Ved tro nektet Moses, da han var blitt stor, å kalles Faraos datters sønn,
25 idet han heller valgte å lide ondt sammen med Guds folk enn å ha en kortvarig nydelse av synden,
26 og aktet Kristi vanære for en større rikdom enn Egypts skatter; for han så fram til lønnen.
27 Ved tro forlot han Egypt, uten å frykte for kongens vrede; for han holdt ut, som om han så den usynlige.
28 Ved tro holdt han påsken med blodsprengningen, for at ikke ødeleggeren skulle røre deres førstefødte.
29 Ved tro gikk de gjennom det Røde Hav som over tørt land; men da egypterne prøvde på det, druknet de.
30 Ved tro falt Jerikos murer, da de hadde gått omkring dem i syv dager.
31 Ved tro undgikk skjøgen Rahab å gå til grunne med de vantro, da hun hadde tatt imot speiderne med fred.
32 Og hvorfor taler jeg lenger? Tiden ville bli meg for kort om jeg skulle fortelle om Gideon og Barak og Samson og Jefta, om David og Samuel og profetene,
33 som ved tro seiret over kongeriker, håndhevde rettferdighet, fikk løfter oppfylt, stoppet gapet på løver,
34 slukket ilds kraft, slapp fra sverds egg, fikk styrke igjen etter sykdom, ble veldige i krig, fikk fienders hærer til å vike;
35 kvinner fikk sine døde igjen ved oppstandelse; andre ble utspent til pinsel og ville ikke ta imot utløsning, for at de kunne få del i en bedre oppstandelse;
36 andre fikk lide spott og hudstrykning, ja bånd og fengsel;
37 de ble steinet, gjennomsaget, fristet; de døde for sverd; de flakket omkring i saueskinn, i geiteskinn, de led mangel, trengsel, hård medferd
38 - verden var dem ikke verd - de vanket om i utørkener og fjell og huler og jordkløfter.
39 Og enda alle disse fikk vidnesbyrd for sin tro, oppnådde de ikke det som var lovt,
40 fordi Gud forut hadde utsett noe bedre for oss, så de ikke skulle nå fullendelsen uten oss.
