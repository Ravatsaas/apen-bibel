## Kapittel 10

1 For da loven bare har en skygge av de kommende goder, men ikke selve billedet av tingene, så kan den aldri ved de offer som de hvert år alltid på ny bærer fram, gjøre dem fullkomne som kommer fram med dem.
2 Ellers ville de jo ha opphørt med å frembære dem, da de ofrende ikke lenger ville ha synder på samvittigheten når de en gang var renset.
3 Men ved dem kommer hvert år en minnelse om synder;
4 for det er umulig at blod av okser og bukker kan bortta synder.
5 Derfor sier han idet han treder inn i verden: Offer og gave ville du ikke ha, men et legeme laget du for meg;
6 brennoffer og syndoffer hadde du ikke lyst til.
7 Da sa jeg: Se, jeg kommer - i bokrullen er det skrevet om meg - for å gjøre, Gud, din vilje.
8 Idet han først sier: Offer og gaver og brennoffer og syndoffer ville du ikke ha og hadde du ikke lyst til - og de bæres dog fram etter loven -
9 så har han deretter sagt: Se, jeg kommer for å gjøre din vilje. Han tar det første bort for å innsette det annet,
10 og ved denne vilje er vi helliget ved ofringen av Jesu Kristi legeme en gang for alle.
11 Og hver prest står daglig og gjør tjeneste og bærer mange ganger fram de samme offer, som dog aldri kan bortta synder;
12 men han har frembåret ett offer for synder og har deretter for alltid satt seg ved Guds høyre hånd,
13 og nå venter han bare på at hans fiender skal legges til skammel for hans føtter;
14 for med ett offer har han for alltid gjort dem fullkomne som blir helliget.
15 Men det vitner og den Hellige Ånd for oss; for etter at han har sagt:
16 Dette er den pakt som jeg vil opprette med dem etter hine dager, så sier Herren: Jeg vil gi mine lover i deres hjerter, og jeg vil skrive dem i deres sinn,
17 og deres synder og deres overtredelser vil jeg ikke mere komme i hu.
18 Men hvor det er tilgivelse for dem, der trenges ikke mere noe offer for synd.
19 Da vi altså, brødre, i Jesu blod har frimodighet til å gå inn i helligdommen,
20 som han har innvidd oss en ny og levende vei til gjennom forhenget, det er hans kjød,
21 og da vi har en stor prest over Guds hus,
22 så la oss trede fram med sanndru hjerte i troens fulle visshet, renset på hjertene fra en ond samvittighet og vasket på legemet med rent vann;
23 la oss holde uryggelig fast ved bekjennelsen av vårt håp - for han er trofast som gav løftet -
24 og la oss gi akt på hverandre, så vi oppgløder hverandre til kjærlighet og gode gjerninger,
25 og ikke forlater vår egen forsamling, som noen har for skikk, men formaner hverandre, og det så meget mere som dere ser dagen nærme seg.
26 For synder vi med vilje etter å ha lært sannheten å kjenne, da er det ikke mere tilbake noe offer for synder,
27 men bare en forferdelig gru for dom og en nidkjærhetens brann som skal fortære de gjenstridige.
28 Har noen brutt Mose lov, da dør han uten barmhjertighet på to eller tre vitners ord;
29 hvor meget verre straff tror dere da den skal aktes verd som har trådt Guds Sønn under føtter og ringeaktet paktens blod, som han ble helliget ved, og har hånet nådens Ånd?
30 Vi kjenner jo ham som har sagt: Meg hører hevnen til, jeg vil gjengjelde, og igjen: Herren skal dømme sitt folk.
31 Det er forferdelig å falle i den levende Guds hender.
32 Men kom i hu de gamle dager, da dere, etter å være blitt opplyst, utholdt en stor strid i lidelser,
33 idet dere dels ble til et skuespill ved hån og trengsler, dels led med dem som hadde det slik.
34 For også fangene hadde dere medynk med, og fant dere med glede i at deres gods ble røvet, da dere visste at dere selv hadde en bedre og blivende eiendom.
35 Kast derfor ikke bort deres frimodighet, som har stor lønn!
36 For dere trenger til tålmod, for at dere, når dere har gjort Guds vilje, kan oppnå det som er lovt.
37 For enda er det bare så kort en stund, så kommer han som komme skal, og han skal ikke drøye;
38 men den rettferdige, ved tro skal han leve, og dersom han unddrager seg, har min sjel ikke lyst til ham.
39 Men vi er ikke av dem som unddrager seg til fortapelse, vi er av dem som tror til sjelens frelse.
