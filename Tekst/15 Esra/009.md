## Kapittel 9

1 Da alt dette var fullført, kom høvdingene til meg og sa: Hverken Israels folk eller prestene og levittene har skilt seg fra folkene rundt om i landene, som de burde ha gjort på grunn av de avskyelige skikker som har rådet blandt dem - blandt kana'anittene, hetittene, ferisittene, jebusittene, ammonittene, moabittene, egypterne og amorittene.
2 For de har tatt hustruer for seg og sine sønner blandt deres døtre, så den hellige ætt har blandet seg med folkene i landene, og høvdingene og forstanderne har vært de første til å gjøre seg skyldige i denne utroskap.
3 Da jeg hørte dette, sønderrev jeg min kjortel og min kappe og rev hår av hodet og skjegget og satt i stum sorg.
4 Da samlet de seg hos meg alle de som på grunn av Israels Guds ord var forferdet over de hjemkomnes utroskap, mens jeg satt der i stum sorg like til aftenofferet skulle frembæres.
5 Men ved tiden for aftenofferet reiste jeg meg fra mitt sørgesete i min sønderrevne kjortel og min sønderrevne kappe, og jeg kastet meg på kne og rakte ut mine hender til Herren min Gud
6 og sa: Min Gud! Jeg skammer meg og blues for å løfte mitt ansikt opp mot deg, min Gud! For våre misgjerninger er vokst oss over hodet, og vår skyld er blitt så stor at den når til himmelen.
7 Fra våre fedres dager har vi vært i stor skyld like til denne dag, og for våre misgjerninger har vi med våre konger og prester vært overgitt i fremmede kongers hånd, under sverdet, i fangenskap, til plyndring og vanære, som det viser seg på denne dag.
8 Men nå er for et lite øyeblikk nåde blitt oss til del fra Herren vår Gud, så han har levnet og frelst en rest av oss og gitt oss et fotfeste på sitt hellige sted, for at vår Gud kunne la våre øyne lyse og gi oss litt ny livskraft i slaveriet vårt.
9 For slaver er vi; men vår Gud har ikke forlatt oss i slaveriet vårt, han har latt oss finne nåde hos Persias konger, så de gav oss ny livskraft til å bygge opp vår Guds hus og gjenreise dets ruiner og gav oss et hegnet bosted i Juda og i Jerusalem.
10 Men, vår Gud, hva skal vi si etter alt dette? For vi har forlatt dine bud,
11 dem som du gav ved dine tjenere profetene da du sa: Det land dere drar inn i for å ta det i eie, er et land som er blitt urent ved de fremmede folks urenhet og ved de styggedommer som de i sin urenhet har fylt det med fra ende til annen;
12 derfor skal dere ikke gi deres døtre til deres sønner eller ta deres døtre til hustruer for deres sønner, og dere skal aldri søke deres velferd og lykke, så dere kan bli sterke og få spise av landets gode ting og la deres barn få det til eie for all tid.
13 Skulle vi vel nå etter alt det som er kommet over oss på grunn av våre onde gjerninger og vår store skyld, og siden du, vår Gud, har spart oss og straffet oss langt under vår misgjerning og latt en rest av oss som denne her bli frelst -
14 skulle vi da nå bryte dine bud igjen og inngå svogerskap med folk som gjør seg skyldige i sådanne styggedommer? Ville du ikke da vredes på oss, så det ble ute med oss, og det ikke var noen som ble frelst eller slapp unna?
15 Herre, Israels Gud! Du er rettferdig; for vi er bare en levning, en rest som er blitt frelst, som det kan sees på denne dag; se, vi er nå her for ditt åsyn i vår syndeskyld; for etter det som nå har hendt, kan ingen bli stående for deg.
