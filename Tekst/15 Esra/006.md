## Kapittel 6

1 Da gav kong Darius befaling til å granske etter i arkivet, som var lagt ned i skattkammeret i Babel.
2 Og i borgen Ahmeta, som ligger i landskapet Media, ble det funnet en skriftrull; og i den sto det skrevet slik til ihukommelse:
3 I kong Kyros' første år gav kong Kyros denne befaling: Hva Guds hus i Jerusalem vedkommer, så skal huset bygges opp igjen, så det blir et sted hvor folk kan bære fram offer; dets grunnvoller skal legges på ny; det skal være seksti alen høyt og seksti alen bredt,
4 med tre lag store steiner og ett lag nytt tømmer; omkostningene skal utredes av kongens hus.
5 De kar av gull og sølv som hørte til Guds hus, men som Nebukadnesar tok ut av templet i Jerusalem og førte til Babel, skal også gis tilbake, så de igjen kommer til sitt sted i templet i Jerusalem; de skal settes i Guds hus.
6 Så skal nå du, Tatnai, stattholder hinsides elven, og du, Setar-Bosnai, og deres embedsbrødre, afarsakittene, som bor hinsides elven, holde dere borte derfra!
7 La arbeidet på dette Guds hus foregå uhindret! La jødenes stattholder og deres eldste bygge dette Guds hus på dets sted!
8 Og jeg har gitt befaling om hvordan dere skal gå fram mot disse jødenes eldste, så dette Guds hus kan bli bygget: Av de inntekter som kongen har av skatten fra landet hinsides elven, skal omkostningene nøyaktig utredes til disse menn, så arbeidet ikke skal bli hindret.
9 Og hva som trenges, både kalver og værer og lam til brennoffer for himmelens Gud, hvete, salt, vin og olje, det skal etter oppgivende av prestene i Jerusalem gis dem dag for dag uten avkortning,
10 så de kan bære fram offer til en velbehagelig duft for himmelens Gud og be for kongens og hans barns liv.
11 Jeg har også gitt befaling om at dersom noen gjør mot dette påbud, så skal en bjelke rives ut av hans hus, og på den skal han henges opp og nagles fast, og hans hus skal gjøres til en møkkdynge, fordi han har båret seg slik at.
12 Måtte så den Gud som har latt sitt navn bo der, slå ned alle konger og folk som strekker ut sin hånd for å gjøre mot dette påbud og for å ødelegge dette Guds hus i Jerusalem! Jeg, Darius, har gitt denne befaling, den skal utføres nøyaktig.
13 Så gjorde da Tatnai, stattholderen hinsides elven, og Setar-Bosnai og deres embedsbrødre nøyaktig slik som kong Darius hadde foreskrevet.
14 Og jødenes eldste ble ved å bygge og gjorde god fremgang, mens profeten Haggai og Sakarias, Iddos sønn, støttet dem med sin profetiske tale; de bygget og fullførte arbeidet etter Israels Guds befaling og etter Kyros' og Darius' og perserkongen Artaxerxes' befaling.
15 Så ble da dette hus fullt ferdig til den tredje dag i måneden adar i det sjette år av kong Darius' regjering.
16 Og Israels barn, prestene og levittene og de andre som var kommet hjem fra fangenskapet, holdt høytid og innvidde dette Guds hus med glede.
17 De ofret ved innvielsen av dette Guds hus hundre okser, to hundre værer, fire hundre lam og til syndoffere for hele Israel tolv geitebukker etter tallet på Israels stammer.
18 Og de innsatte prestene etter deres skifter og levittene etter deres avdelinger til å utføre gudstjenesten i Jerusalem, slik som det var foreskrevet i Moseboken.
19 Så holdt de hjemkomne påske på den fjortende dag i den første måned.
20 For prestene og levittene hadde renset seg og var alle som én rene, og de slaktet påskelammet for alle de hjemkomne og for sine brødre prestene og for seg selv.
21 Så spiste Israels barn påskelammet, både de av de bortførte som var kommet tilbake, og alle de som hadde skilt seg fra de i landet boende hedningers urenhet og gitt seg i lag med dem for å søke Herren, Israels Gud.
22 Og de holdt de usyrede brøds høytid i syv dager med glede; for Herren hadde gledet dem og vendt assyrerkongens hjerte til dem, så han støttet dem i arbeidet på Guds hus - Israels Guds hus.
