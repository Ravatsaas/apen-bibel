## Kapittel 7

1 En tid etter, under perserkongen Artaxerxes' regjering, dro Esras, sønn av Seraja, sønn av Asarja, sønn av Hilkias,
2 sønn av Sallum, sønn av Sadok, sønn av Akitub,
3 sønn av Amarja, sønn av Asarja, sønn av Merajot,
4 sønn av Serahja, sønn av Ussi, sønn av Bukki,
5 sønn av Abisua, sønn av Pinehas, sønn av Eleasar, sønn av ypperstepresten Aron -
6 denne Esras dro opp fra Babel. Han var en skriftlærd mann, vel kjent med Mose lov, den som Herren, Israels Gud, hadde gitt. Kongen gav ham alt det han ba om; for Herren hans Gud holdt sin hånd over ham.
7 Noen av Israels barn og av prestene, levittene, sangerne, dørvokterne og tempeltjenerne dro med ham opp til Jerusalem i kong Artaxerxes' syvende år.
8 Han kom til Jerusalem i den femte måned; det var i kongens syvende år.
9 For på den første dag i den første måned begynte han å ordne alt til ferden fra Babel, og på den første dag i den femte måned kom han til Jerusalem; for hans Gud holdt sin gode hånd over ham.
10 For Esras hadde satt sin hu til å granske Herrens lov og gjøre etter den og til å lære folk lov og rett i Israel.
11 Dette er en avskrift av det brev som kong Artaxerxes gav presten Esras, den skriftlærde, som var kyndig i de bud og lover som Herren hadde gitt Israel:
12 Artaxerxes, kongenes konge, til presten Esras, han som er full-lært i himmelens Guds lov, og så videre.
13 Jeg har gitt befaling om at alle de av Israels folk og av dets prester og levitter i mitt rike som har lyst til å dra til Jerusalem, kan dra med deg,
14 siden du er sendt av kongen og hans syv rådgivere til å se etter hvordan det er med Juda og Jerusalem, etter din Guds lov, som du har i hende,
15 og til å føre dit det sølv og gull som kongen og hans rådgivere frivillig har gitt Israels Gud, han som har sin bolig i Jerusalem,
16 og likeledes alt det sølv og gull som du kan få i hele Babels landskap, og de frivillige gaver som folket og prestene vil gi til sin Guds hus i Jerusalem.
17 Derfor skal du for disse penger samvittighetsfullt kjøpe okser, værer og lam med tilhørende matoffere og drikkoffere; og du skal ofre dem på alteret i deres Guds hus i Jerusalem.
18 Og hva du og dine brødre finner det riktig å gjøre med resten av sølvet og gullet, det kan dere gjøre etter deres Guds vilje.
19 Men de kar som du har fått til tjenesten i din Guds hus, dem skal du gi fra deg for Jerusalems Guds åsyn.
20 Hva du ellers må utrede til din Guds hus av nødvendige utgifter, det skal du utrede av kongens skattkammer.
21 Og jeg, kong Artaxerxes, har gitt befaling til alle skattmestere hinsides elven at alt hva presten Esras, han som er kyndig i himmelens Guds lov, krever av dere, det skal nøyaktig ydes,
22 inntil hundre talenter sølv, hundre kor hvete, hundre bat vin og hundre bat olje, og salt uten foreskrevet mål.
23 Alt hva himmelens Gud befaler, det skal nøyaktig utføres for himmelens Guds hus, så det ikke skal komme vrede over kongens og hans sønners rike.
24 Og dere lar vi vite at ingen skal ha makt til å pålegge noen av prestene, levittene, sangerne, dørvokterne, tempeltjenerne eller noen annen som har en tjeneste ved dette Guds hus, skatt, toll eller veipenger.
25 Og du, Esras, skal etter den visdom du har fått av din Gud, innsette dommere og lovkyndige til å dømme alt folket hinsides elven, alle dem som kjenner din Guds lover; og om noen ikke kjenner dem, så skal dere lære ham å kjenne dem.
26 Og om noen ikke gjør etter din Guds lov og etter kongens lov, så skal der samvittighetsfullt holdes dom over ham, enten det nå fører til døden eller til landflyktighet eller til bøter eller til bånd og fengsel.
27 Lovet være Herren, våre fedres Gud, som gav kongen slikt i sinne, så Herrens hus i Jerusalem kunne bli prydet,
28 og som lot meg finne nåde hos kongen og hans rådgivere og hos alle kongens mektige høvdinger! Jeg kjente meg sterk, fordi Herren min Gud holdt sin hånd over meg, og jeg fikk samlet noen av Israels overhoder til å dra opp sammen med meg.
