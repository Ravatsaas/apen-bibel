## Kapittel 4

1 Da nå Judas og Benjamins motstandere hørte at de bortførte bygget et tempel for Herren, Israels Gud,
2 kom de til Serubabel og til familiehodene og sa til dem: La oss få være med dere og bygge; for vi søker deres Gud slik som dere selv, og til ham har vi ofret helt fra assyrerkongen Asarhaddons dager, han som førte oss hit!
3 Da svarte Serubabel og Josva og de andre familiehoder i Israel: Det lar seg ikke gjøre at dere er sammen med oss om å bygge et hus for vår Gud; vi vil være alene om å bygge hus for Herren, Israels Gud, slik som kong Kyros, kongen i Persia, har befalt oss.
4 Men de andre folk som bodde der i landet, gjorde Judas folk motløst og skremte dem fra å bygge.
5 De leide noen folk til å gi råd som var til skade for dem, og fikk slik gjort deres forehavende til intet så lenge perserkongen Kyros levde, og siden helt til perserkongen Darius tiltrådte regjeringen.
6 Under Ahasverus' regjering, i den første tid av hans kongedømme, skrev de en klage mot dem som bodde i Juda og Jerusalem.
7 Og i Artaxerxes' dager skrev Bislam, Mitredat, Tabe'el og hans andre embedsbrødre et brev til Artaxerxes, kongen i Persia; det var skrevet med syrisk skrift og oversatt til syrisk.
8 Rådsherren Rehum og statsskriveren Simsai skrev et brev mot Jerusalem til kong Artaxerxes; brevet hadde følgende innhold -
9 de som skrev dengang var: rådsherren Rehum og statsskriveren Simsai og deres andre embedsbrødre, de fra Dina og Afarsatka, Tarpela, Persia, Erek, Babel, Susan, Deha og Elam
10 og de andre folk som den store og navnkundige Osnappar førte bort og lot bo i byen Samaria og ellers i landet hinsides* elven, og så videre. / {* vestenfor.}
11 Dette er en avskrift av det brev som de sendte til ham - til kong Artaxerxes: Dine tjenere mennene hinsides elven, og så videre.
12 Det være kongen vitterlig at jødene som dro bort fra det sted hvor du bor, er kommet hit til oss, til Jerusalem, og nå holder på å bygge opp igjen den opprørske og onde by og fullføre murene og utbedre grunnvollene.
13 Men nå være det kongen vitterlig at dersom denne by blir bygget opp igjen og murene fullført, så vil de hverken gi skatt eller toll eller veipenger, og det vil til sist bli til skade for kongene.
14 Ettersom vi nå spiser palassets salt, og det ikke sømmer seg for oss å se med ro på at det voldes kongen skade, så sender vi nå bud og lar kongen få dette å vite,
15 for at du kan la granske i dine fedres krønike; da vil du i krøniken finne og se at denne by har vært en opprørsk by, som har voldt skade for konger og land, og at de har gjort opprør der fra gammel tid; derfor er også denne by blitt ødelagt.
16 Så lar vi nå kongen vite at dersom denne by blir bygget opp igjen og murene fullført, så vil følgen derav bli at du ikke mere vil ha noen del igjen av landet hinsides* elven. / {* ESR 4, 10.}
17 Da sendte kongen svar til rådsherren Rehum og statsskriveren Simsai og deres andre embedsbrødre, som bodde i Samaria og ellers i landet hinsides elven: Fred, og så videre.
18 Det brev dere har sendt til oss, er nøyaktig blitt lest opp for meg,
19 og jeg har gitt befaling til å granske etter, og vi har funnet at denne by fra gammel tid har satt seg opp imot kongene, og at frafall og opprør har funnet sted der.
20 Mektige konger har rådet over Jerusalem, og de har hersket over alt land hinsides elven, og der ble gitt dem skatt, toll og veipenger.
21 Så gi nå befaling til å hindre disse menn, så denne by ikke blir bygget opp igjen, før det kommer befaling fra meg,
22 og ta dere i vare for å gjøre dere skyldige i noen forseelse i denne sak, så skaden ikke skal bli verre og kongene lide tap!
23 Så snart avskriften av dette brev fra kong Artaxerxes var blitt oplest for Rehum og statsskriveren Simsai og deres embedsbrødre, dro de straks til jødene i Jerusalem og hindret dem med vold og makt.
24 Da stanset arbeidet på Guds hus i Jerusalem, og det ble intet gjort med det før i det annet år av perserkongen Darius' regjering.
