## Kapittel 35

1 Og Herrens ord kom til meg, og det lød så:
2 Menneskesønn! Vend ditt åsyn mot Se'ir-fjellet og spå mot det!
3 Og du skal si til det: Så sier Herren, Israels Gud: Se, jeg kommer over deg, du Se'ir-fjell, og jeg vil rekke ut min hånd mot deg og gjøre deg til en ørken, en ødemark.
4 Dine byer vil jeg gjøre til grushoper, og du selv skal bli til en ørken, og du skal kjenne at jeg er Herren.
5 Fordi du bærer på et evig fiendskap og overgav Israels barn i sverdets vold - i deres ulykkes tid, da den misgjerning skjedde som førte til undergang,
6 derfor, så sant jeg lever, sier Herren, Israels Gud, vil jeg gjøre deg til blod, og blod skal forfølge deg; fordi du ikke har hatet blod, skal blod forfølge deg.
7 Jeg vil gjøre Se'ir-fjellet til en ørken, en ødemark, og utrydde av det både den som drar fram, og den som drar tilbake.
8 Jeg vil fylle dets fjell med dets drepte menn; på dine hauger og i dine daler og i alle dine bekker skal det falle menn som er drept ved sverd.
9 Til evige ørkener vil jeg gjøre deg, og dine byer skal ikke reise seg igjen, og dere skal kjenne at jeg er Herren.
10 Fordi du sa: De to folk[^1] og de to land skal bli mine, og vi vil ta dem i eie, enda Herren har vært der,
11 derfor vil jeg, så sant jeg lever, sier Herren, Israels Gud, gjøre med deg etter den vrede og avind som du har lagt for dagen i ditt hat mot dem, og jeg skal bli kjent blant dem når jeg dømmer deg.
12 Og du skal kjenne at jeg, Herren, har hørt alle de spottord som du har talt mot Israels fjell, da du sa: De er ødelagt, oss er de gitt til føde.
13 Og dere talte overmodig mot meg med deres munn og brukte mange ord mot meg; jeg har nok hørt det.
14 Så sier Herren, Israels Gud: Mens all jorden gleder seg, vil jeg legge deg øde.
15 Som du gledet deg fordi Israelættens arv ble ødelagt, slik vil jeg gjøre mot deg; en ørken skal Se'ir-fjellet og hele, hele Edom bli, og de skal kjenne at jeg er Herren.

[^1]:  Juda og Israel.
