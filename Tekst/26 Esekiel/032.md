## Kapittel 32

1 I det tolvte år, i den tolvte måned, på den første dag i måneden, kom Herrens ord til meg, og det lød så:
2 Menneskesønn! Stem i en klagesang over Farao, Egypts konge, og si til ham: En ung løve blant folkene ville du være lik, og så var du som sjøuhyret i havet, og du fór fram i dine elver og gjorde vannet grumset med dine føtter og gjorde dets strømmer mudret.
3 Så sier Herren, Israels Gud: Derfor vil jeg utspenne mitt garn over deg ved skarer av mange folk, og de skal dra deg opp i min not.
4 Jeg vil kaste deg på land og slenge deg bort på marken, og jeg vil la alle himmelens fugler slå ned på deg og dyrene på hele jorden mette seg med deg.
5 Jeg vil kaste ditt kjøtt opp på fjellene og fylle dalene med din store kropp.
6 Jeg vil vanne landet med strømmer av ditt blod helt opp til fjellene, og bekkeleiene skal fylles med deg.
7 Og når jeg utslukker deg, vil jeg tildekke himmelen og kle dens stjerner i sort; solen vil jeg tildekke med skyer, og månen skal ikke la sitt lys skinne.
8 Alle skinnende lys på himmelen vil jeg kle i sort for din skyld, og jeg vil legge mørke over ditt land, sier Herren, Israels Gud.
9 Jeg vil vekke sorg i mange folkeslags hjerter, når jeg lar tidenden om din undergang komme ut iblant folkene, i land som du ikke kjenner.
10 Jeg vil gjøre mange folk forferdet over deg, og deres konger skal gyse av redsel over deg, når jeg svinger mitt sverd for deres åsyn, og de skal beve hvert øyeblikk, hver for sitt liv, på den dag du faller.
11 For så sier Herren, Israels Gud: Babels konges sverd skal komme over deg.
12 For kjempers sverd vil jeg la din larmende hop falle - de* er alle sammen de grusomste blant folkene; de skal ødelegge Egypts stolthet, og hele dets larmende hop skal tilintetgjøres. / {* kjempene.}
13 Jeg vil utrydde alt dets fe, som har beitet ved de mange vann, og ingen menneskefot skal mere gjøre dem grumset, og ingen klov skal mere gjøre dem grumset.
14 Da vil jeg la deres vann synke og deres strømmer flyte bort som olje, sier Herren, Israels Gud,
15 når jeg gjør Egypt til en ørken, så landet ligger øde og tomt, når jeg slår ned alle dem som bor der; og de skal kjenne at jeg er Herren.
16 Dette er en klagesang, og den skal bli sunget, folkenes døtre skal synge den; over Egypt og hele dets larmende hop skal de synge den, sier Herren, Israels Gud.
17 I det tolvte år, på den femtende dag i måneden, kom Herrens ord til meg, og det lød så:
18 Menneskesønn! Syng en gravsang over Egypts larmende hop og la den fare ned, den og herlige folkeslags døtre, til dødsrikets land, sammen med dem som farer ned i graven!
19 Overgår du noen i skjønnhet? Far ned og legg deg hos de uomskårne!
20 Midt iblant dem som er drept med sverdet, skal de* falle; sverdet er gitt**. Dra avsted med det*** og med alle dets skarer! / {* egypterne.} / {** nemlig til kaldeerne, ESK 32, 11.} / {*** Egypt.}
21 Kjempenes høvdinger taler midt ut fra dødsriket om ham* og hans hjelpere: De har faret ned, de ligger der, de uomskårne, drept med sverdet. / {* Farao.}
22 Der er Assur og hele hans skare, rundt om ham er hans graver; alle sammen er drept, falt for sverdet;
23 hans graver er lagt i hulens dypeste bunn, og hans skare er rundt omkring hans grav; alle sammen er drept, falt for sverdet, de som utbredte redsel i de levendes land.
24 Der er Elam og hele hans larmende hop rundt omkring hans grav; alle sammen er drept, falt for sverdet, de som uomskårne fór ned til dødsrikets land, de som hadde utbredt redsel for seg i de levendes land og bar sin skam sammen med dem som farer ned i graven.
25 Midt iblant drepte menn er det redet et leie for ham med hele hans larmende hop, rundt omkring ham er hans graver; alle sammen er uomskårne, drept med sverdet, fordi redsel for dem var utbredt i de levendes land, og de bar sin skam sammen med dem som farer ned i graven; midt iblant drepte menn ble han lagt.
26 Der er Mesek-Tubal og hele hans larmende hop, rundt omkring ham er hans graver; alle sammen er uomskårne, drept med sverdet, fordi de hadde utbredt redsel for seg i de levendes land.
27 Skulle de da ikke ligge hos kjemper, hos dem som er falt blant de uomskårne, som fór ned til dødsriket med sine krigsvåben, og hvis sverd ble lagt under deres hoder, og hvis misgjerning tynget på deres ben, fordi det hadde vært redsel for kjempene i de levendes land?
28 Og du, midt iblant uomskårne skal du bli knust og ligge hos dem som er drept med sverdet.
29 Dit er Edom kommet, hans konger og alle hans fyrster, som tross sitt velde er lagt hos dem som er drept med sverdet; de skal ligge hos uomskårne og hos dem som farer ned i graven.
30 Dit er Nordens fyrster kommet alle sammen, og alle sidonierne, som fór ned med de drepte og ble til skamme tross den redsel folk hadde hatt for dem for deres veldes skyld, og uomskårne fikk de sitt leie hos dem som var drept med sverdet, og de bar sin skam sammen med dem som farer ned i graven.
31 Dem skal Farao se, og han skal trøste seg over hele sin larmende hop; drept med sverdet er Farao og hele hans hær, sier Herren, Israels Gud.
32 For jeg har utbredt redsel for ham i de levendes land, og han skal legges midt iblant de uomskårne, hos dem som er drept med sverdet, Farao selv og hele hans larmende hop, sier Herren, Israels Gud.
