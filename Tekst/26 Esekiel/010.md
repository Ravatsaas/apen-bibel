## Kapittel 10

1 Og jeg så, og se, på den hvelving som var over kjerubenes hode, var det noe som syntes å være en safirstein, noe som lignet en trone; han* såes over dem. / {* Herren; ESK 10, 18. 19.}
2 Og han sa til den mann som var kledd i linklærne: Gå inn mellom hjulene, inn under kjerubene, og fyll dine hender med glør av dem som er mellom kjerubene, og strø dem ut over staden! Og han gikk inn mens jeg så på det.
3 Og kjerubene sto på høyre side av huset da mannen gikk inn, og skyen fylte den indre forgård.
4 Og Herrens herlighet hevet seg opp fra kjerubene og flyttet seg til husets dørtreskel, og huset fyltes av skyen, og forgården ble full av glansen fra Herrens herlighet.
5 Og lyden av kjerubenes vinger hørtes helt til den ytre forgård, slik som den allmektige Guds røst når han taler.
6 Da han nå befalte mannen som var kledd i linklærne: Ta av den ild som er mellom hjulene, mellom kjerubene! - da gikk han inn og stilte seg ved siden av hjulet.
7 Og den ene kjerub rakte ut sin hånd fra kjerubene til ilden som var mellom kjerubene, og tok av den og la i hendene på ham som var kledd i linklærne; og han tok den og gikk ut.
8 Og det såes på kjerubene noe som lignet en menneskehånd, under deres vinger.
9 Og jeg så, og se, det var fire hjul ved siden av kjerubene, ett hjul ved hver kjerub, og hjulene var å se til som krysolitt.
10 I utseende var de alle fire aldeles lik hverandre; det var som om det ene hjul var inne i det andre.
11 Når de gikk, gikk de til alle fire sider; de vendte seg ikke når de gikk, men til den kant som den forreste var vendt imot, dit gikk de; de vendte seg ikke når de gikk.
12 Og hele deres legeme og deres rygger og deres hender og deres vinger og hjulene var fulle av øyne rundt omkring - alle deres fire hjul.
13 Jeg hørte hjulene ble kalt hvirvel.
14 Hver av dem hadde fire ansikter; den førstes ansikt var et kjerubansikt*, den annens et menneskeansikt, den tredjes et løveansikt og den fjerdes et ørneansikt. / {* d.e. okseansikt.}
15 Og kjerubene hevet seg; det var de livsvesener jeg hadde sett ved elven Kebar.
16 Og når kjerubene gikk, gikk hjulene ved siden av dem, og når kjerubene løftet sine vinger for å heve seg opp fra jorden, skilte hjulene seg ikke fra dem.
17 Når kjerubene sto, sto også de, og når kjerubene hevet seg, hevet de seg med dem; for livsvesenenes ånd var i dem.
18 Og Herrens herlighet flyttet seg bort fra husets dørtreskel og ble stående over kjerubene.
19 Og jeg så hvordan kjerubene løftet sine vinger og hevet seg fra jorden da de gikk ut, og hjulene ved siden av dem; og de ble stående ved inngangen til den østre port i Herrens hus, og Israels Guds herlighet var ovenover dem.
20 Det var de livsvesener jeg hadde sett under Israels Gud ved elven Kebar, og jeg skjønte at det var kjeruber.
21 Hvert av dem hadde fire ansikter og fire vinger, og noe som lignet menneskehender, var der under deres vinger.
22 Og deres ansikter var lik de ansikter jeg hadde sett ved elven Kebar; slik så de ut, og slik var de; hvert av dem gikk rett fram.
