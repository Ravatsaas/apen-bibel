## Kapittel 12

1 Og Herrens ord kom til meg, og det lød så:
2 Menneskesønn! Du bor midt iblant den gjenstridige slekt, som har øyne å se med, men ikke ser, og ører å høre med, men ikke hører; for en gjenstridig slekt er de.
3 Og du menneskesønn, rust deg ut til å gå i landflyktighet og dra ut om dagen midt for deres øyne! Dra fra det sted hvor du bor, til et annet sted midt for deres øyne! Kanskje de da vil komme til å se; for en gjenstridig slekt er de.
4 De ting du kan få med deg, skal du bære ut om dagen midt for deres øyne, som om du skulle gå i landflyktighet. og selv skal du ta ut om kvelden midt for deres øyne, slik som de som går i landflyktighet.
5 Bryt deg et hull i veggen midt for deres øyne og bær dine ting ut gjennom den!
6 Midt for deres øyne skal du ta det på skulderen; i mørket skal du bære det ut; ditt ansikt skal du tildekke, så du ikke ser landet; for jeg har satt deg til et varselstegn for Israels hus.
7 Og jeg gjorde slik som det var sagt meg: Mine ting bar jeg ut om dagen. som om jeg skulle gå i landflyktighet, og om kvelden brøt jeg meg med hånden et hull i veggen; i mørket bar jeg mine ting ut; på skulderen tok jeg dem midt for deres øyne.
8 Og Herrens ord kom til meg morgenen etter, og det lød så:
9 Menneskesønn! Har ikke Israels hus, den gjenstridige slekt, sagt til deg: Hva gjør du?
10 Si til dem: Så sier Herren, Israels Gud: Denne flytning gjelder fyrsten[^1] i Jerusalem og alt Israels hus som er der inne.
11 Si: Jeg er et varselstegn for dere; slik som jeg har gjort, så skal det gjøres med dem; i landflyktighet, i fangenskap skal de gå.
12 Og fyrsten som er iblant dem, skal ta sine ting på skulderen i mørket og dra ut; de skal bryte et hull i muren og føre ham ut gjennom den; sitt ansikt skal han tildekke, for at han ikke skal se landet med sine øyne.
13 Og jeg vil utspenne mitt garn over ham, og han skal fanges i mitt nett, og jeg vil føre ham til Babel i kaldeernes land; men det skal han ikke se[^2], og der skal han dø.
14 Alle som er omkring ham, hans hjelpere, og alle hans krigsskarer vil jeg sprede for alle vinder, og jeg vil forfølge dem med draget sverd.
15 Og de skal kjenne at jeg er Herren, når jeg spreder dem blant folkene og strør dem ut i landene.
16 Bare noen få av dem vil jeg la bli igjen etter sverdet og hungeren og pesten, for at de skal fortelle om alle deres styggedommer iblant de folk som de kommer til, og de skal kjenne at jeg er Herren.
17 Og Herrens ord kom til meg, og det lød så:
18 Menneskesønn! Ditt brød skal du spise skjelvende, og ditt vann skal du drikke bevende og med frykt.
19 Og du skal si til landets folk: Så sier Herren, Israels Gud, om Jerusalems innbyggere i Israels land: Sitt brød skal de spise med frykt, og sitt vann skal de drikke med forferdelse, fordi deres land skal bli øde og miste sin fylde for de voldsgjerningers skyld som alle dets innbyggere har gjort.
20 Og de byer som det nå bor folk i, skal legges øde, og landet bli en ørken, og dere skal kjenne at jeg er Herren.
21 Og Herrens ord kom til meg, og det lød så:
22 Menneskesønn! Hva er dette for et ord dere fører i munnen i Israels land, når dere sier: Tiden blir lang, og hvert syn blir til intet?
23 Derfor skal du si til dem: Så sier Herren, Israels Gud: Jeg vil gjøre ende på dette ord som de fører i munnen, så de ikke mere skal bruke det i Israel; men si til dem: Nå er tiden nær da ordene i hvert syn skal bli oppfylt!
24 For det skal ikke mere være noe tomt syn eller noen dårende spådom i Israels hus;
25 for jeg, Herren, taler det ord jeg taler, og det skal skje, det skal ikke lenger utsettes; for i deres dager, du gjenstridige slekt, taler jeg et ord og setter det i verk, sier Herren, Israels Gud.
26 Og Herrens ord kom til meg, og det lød så:
27 Menneskesønn! Se, Israels hus sier: Det syn han skuer, oppfylles først etter mange dager, og det er om fjerne tider han spår.
28 Derfor skal du si til dem: Så sier Herren, Israels Gud: Intet av alt jeg har sagt, skal utsettes lenger; det ord jeg taler, det skal skje, sier Herren, Israels Gud.

[^1]:  Sedekias.
[^2]:  2KG 25, 7.
