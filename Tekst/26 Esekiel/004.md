## Kapittel 4

1 Og du menneskesønn, ta deg en mursten og legg den foran deg og riss på den en by, Jerusalem,
2 og reis bolverk mot den og bygg skanser mot den og kast opp en voll mot den og still opp leire mot den og sett murbrekkere mot den rundt omkring!
3 Og ta deg så en jernpanne og sett den som en jernvegg mellom deg og byen og vend ditt ansikt mot den, så den blir kringsatt, og du kringsetter den. Dette skal være et tegn for Israels hus.
4 Og så skal du legge deg på din venstre side og legge Israel-folkets misgjerning på den! I så mange dager som du ligger på den side, skal du bære deres misgjerning;
5 og jeg vil la deres misgjernings år for deg bli like så mange dager - tre hundre og nitti dager - så lenge skal du bære Israel-folkets misgjerning.
6 Og når du er kommet til ende med dem, så skal du annen gang legge deg på din høyre side og bære Juda-folkets misgjerning; i førti dager, en dag for hvert år, vil jeg la deg bære den.
7 Og du skal vende ditt åsyn og din nakne arm mot det kringsatte Jerusalem og profetere mot det.
8 Og se, jeg legger rep om deg, så du ikke kan vende deg fra den ene side til den andre, før du er kommet til ende med de dager du holder det kringsatt.
9 Og ta deg så hvete og bygg og bønner og linser og hirse og spelt og legg dem i ett kar og bak deg brød av dem! I så mange dager som du ligger på din ene side, i tre hundre og nitti dager, skal du spise det.
10 Og den mat som du spiser, skal være etter vekt, tyve sekel til hver dag; fra tid til tid skal du spise den.
11 Det vann du drikker, skal også være etter mål, sjettedelen av en hin; fra tid til tid skal du drikke det.
12 Som en byggkake skal du spise det, med menneskeskarn skal du steke det for deres øyne.
13 Og Herren sa: Slik skal Israels barn spise sitt brød urent blant de folk som jeg vil drive dem bort til.
14 Da sa jeg: Akk, Herre, Herre! Se, min sjel er ikke blitt uren, og noe selvdødt eller sønderrevet har jeg ikke ett fra min ungdom like til nå, og det er ikke kommet urent kjøtt i min munn.
15 Så sa han til meg: Vel, jeg vil la deg ta kumøkk i stedet for menneskeskarn, så du kan steke ditt brød over den.
16 Og han sa til meg: Menneskesønn! Se, jeg sønderbryter brødets stav i Jerusalem, og de skal spise brød etter vekt og med bekymring og drikke vann etter mål og med forferdelse,
17 så de skal lide mangel på brød og vann og forferdes, den ene med den andre, og visne bort i sin misgjerning.
