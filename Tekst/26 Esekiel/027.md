## Kapittel 27

1 Og Herrens ord kom til meg, og det lød så:
2 Og du menneskesønn! Stem i en klagesang over Tyrus!
3 Si til Tyrus, som bor ved havets innløp, som handler med folkene på mange kyster: Så sier Herren, Israels Gud: Tyrus! du sier: Jeg er fullkommen i skjønnhet.
4 Midt i havet er dine landemerker; dine bygningsmenn gjorde din skjønnhet fullkommen.
5 Av cypresser fra Senir bygget de begge dine plankesider; sedrer fra Libanon hentet de for å gjøre mast på deg.
6 Av eker fra Basan gjorde de dine årer; dine rorbenker gjorde de av elfenben innlagt i buksbom fra Kittims øyer.
7 Fint utsydd lin fra Egypt var det du foldet ut som ditt flagg; blått og purpurrødt tøy fra Elisa-øyene var ditt soltelt.
8 Folk fra Sidon og Arvad var dine rorskarer; de kloke menn som fantes hos deg, Tyrus, var dine styrmenn.
9 Gebals eldste og dets kloke menn var hos deg og bøtte dine brøst; alle havets skip og sjøfolk var hos deg og handlet med deg.
10 Menn fra Persia og Lud og Put gjorde krigstjeneste i din hær; skjold og hjelm hengte de opp i deg, de gav deg glans.
11 Arvads sønner sto med din egen hær på dine murer rundt omkring og djerve menn på dine tårn; sine skjold hengte de opp på dine murer rundt omkring; de gjorde din skjønnhet fullkommen.
12 Tarsis handlet med deg fordi du var rik på alle slags gods; med sølv, jern, tinn og bly betalte de dine varer.
13 Javan, Tubal og Mesek var dine kremmere; med mennesker* og kobberkar betalte de dine varer. / {* d.e. slaver.}
14 Togarma-folket betalte dine varer med vognhester og ridehester og mulesler.
15 Dedans sønner var dine kremmere; mange kystland mottok varer av din hånd, elfenben og ibenholt gav de deg til betaling.
16 Syria handlet med deg fordi du var rik på alle slags kunstarbeider; med karfunkler, purpur og utsydd tøy og fint lin og koraller og rubiner betalte de dine varer.
17 Juda og Israels land var dine kremmere; med hvete fra Minnit og søte kaker og honning og olje og balsam betalte de dine varer.
18 Damaskus handlet med deg fordi du var rik på alle slags kunstarbeider, på allslags gods; de kom med vin fra Helbon og hvit ull.
19 Vedan og Javan fra Usal betalte dine varer, så skinnende jern, kassia og kalmus kom i din handel.
20 Dedan handlet med deg med dekkener til å ride på.
21 Arabia og alle Kedars fyrster mottok varer av din hånd; med lam og værer og bukker handlet de med deg.
22 Sjebas og Ramas kremmere var dine kremmere; med beste slag av allehånde velluktende urter og med allehånde kostbare stener og gull betalte de dine varer.
23 Karan og Kanne og Eden, Sjebas kremmere, Assur og Kilmad handlet med deg;
24 de handlet med deg med prektige klær, med kapper av purpurfarvede og utsydde tøyer og med hele skatter av tvunnet, mangefarvet garn, med tvunne og sterke snorer på ditt marked.
25 Tarsis-skip var dine karavaner, de drev din handel, og du ble fylt og overmåte rik, der du lå midt ute i havet.
26 På store vann førte dine rorskarer deg ut - østenvinden knuser deg midt i havet.
27 Ditt gods og dine varer, din handel, dine sjøfolk og dine styrmenn, de som bøter dine brøst, og de som driver din handel, alle de krigsmenn du har hos deg, og hele det mannskap du har ombord, skal falle midt ute i havet på den dag du faller.
28 Ved lyden av dine styrmenns skrik skal dine marker beve.
29 Og de skal stige ut av sine skip, alle de som sitter ved årene, sjøfolkene og alle styrmenn på havet; de skal gå i land.
30 De skal bryte ut i jammerrop over deg, og de skal kaste støv på sine hoder og velte seg i asken.
31 De skal rake seg skallet for din skyld og binde sekk om seg, og de skal gråte over deg i bitter sorg, med bitter veklage.
32 I sin jammer skal de stemme i en klagesang over deg og si: Hvem er lik Tyrus, den stad som nå er blitt taus, der den ligger midt ute i havet?
33 Da dine varer kom inn fra havene, mettet du mange folkeslag; med alt ditt gods og alle dine varer gjorde du jordens konger rike.
34 Nå, da du er knust og er sunket i havets dyp, er dine varer og hele ditt mannskap gått til grunne med deg.
35 Alle de som bor i kystlandene, skal forferdes over deg, og deres konger skal gyse med redsel i sine ansikter.
36 Kjøpmennene rundt om blant folkene skal spotte over deg: En redsel er du blitt, og du er blitt borte - for evig tid.
