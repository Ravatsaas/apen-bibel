## Kapittel 31

1 I det ellevte år, i den tredje måned, på den første dag i måneden, kom Herrens ord til meg, og det lød så:
2 Menneskesønn! Si til Farao, Egypts konge, og til hans larmende hop. Hvem er du lik i din storhet?
3 Se, Assur var en seder på Libanon med fagre greiner, en skyggende skog og høy av vekst, og hans krone nådde opp mellom skyene.
4 Vannet gjorde ham stor, vanndypet gjorde ham høy; med sine strømmer gikk det rundt om det sted hvor han var plantet, og sendte sine vannløp ut til alle markens trær.
5 Derfor ble han høyere av vekst enn alle markens trær, og han fikk mange greiner og lange kvister, fordi det var så rikelig med vann der han bredte seg ut;
6 på hans kvister bygget alle himmelens fugler rede, og under hans greiner fødte alle markens dyr sine unger, og i hans skygge bodde alle de mange folkeslag.
7 Han var fager i sin storhet, med sine lange greiner; for ved hans rot var det rikelig med vann.
8 Sedrene i Guds have stilte ham ikke i skyggen, cypresser var ikke å ligne med hans kvister, og lønnetrær var ikke som hans greiner; intet tre i Guds have var å ligne med ham i skjønnhet.
9 Fager hadde jeg gjort ham i hans rikdom på greiner, og alle Edens trær i Guds have misunte ham.
10 Derfor sa Herren, Israels Gud, så: Siden han er blitt høy av vekst og har strakt sin krone opp mellom skyene, og han er blitt overmodig fordi han var blitt så høy,
11 så gir jeg ham i hendene på folkenes hersker, så han kan gjøre med ham som han vil. For hans ugudelighets skyld drev jeg ham ut,
12 og fremmede, de grusomste blant folkene, hugg ham ned og lot ham ligge; på fjellene og i alle daler falt hans kvister, og hans greiner ble sønderbrutt ved alle landets bekker, og alle jordens folk steg ned fra hans skygge og lot ham ligge,
13 på hans falne stamme slo alle himmelens fugler seg ned, og ved hans greiner leiret seg alle markens dyr -
14 for at ingen trær som vokser ved vann, skal bli overmodige av sin vekst og strekke sin krone opp mellom skyene, og de sterkeste av dem, alle de som suger vann til seg, ikke skal stå der i sin høyde; for de er alle sammen overgitt til døden og må ned til dødsrikets land, blant menneskenes barn, til dem som har faret ned i graven.
15 Så sier Herren, Israels Gud: Den dag han fór ned i dødsriket, lot jeg vanndypet sørge; jeg tildekket det for hans skyld, jeg stanset dets strømmer, og mange vann ble holdt tilbake. Jeg kledde Libanon i sort for hans skyld, og alle markens trær vansmektet for hans skyld.
16 Ved braket av hans fall fikk jeg folkeslag til å skjelve, da jeg lot ham fare ned i dødsriket med dem som farer ned i graven; da ble de trøstet i dødsrikets land alle Edens trær, de beste og fagreste på Libanon, alle de som suget vann til seg.
17 Også de fór ned med ham i dødsriket til dem som var drept med sverdet; for som hans arm[^1] hadde de sittet i hans skygge midt iblant folkene.
18 Hvem er du[^2] slik lik i herlighet og storhet blant Edens trær? - Så skal du da nedstøtes med Edens trær til dødsrikets land; midt iblant uomskårne skal du ligge, sammen med dem som er drept med sverdet. Slik skal det gå Farao og hele hans larmende hop, sier Herren, Israels Gud.

[^1]:  d.e. hans hjelpere.
[^2]:  Farao; ESK 31, 2.
