## Kapittel 37

1 Herrens hånd kom over meg, og Herren førte meg i ånden ut og satte meg ned midt i dalen, og den var full av ben.
2 Og han førte meg rundt omkring dem, og jeg så at de lå der i store mengder utover dalen, og de var aldeles tørre.
3 Og han sa til meg: Menneskesønn! Skal disse ben bli levende? Jeg svarte: Herre, Israels Gud, du vet det!
4 Da sa han til meg: Spå om disse ben og si til dem: Dere tørre ben, hør Herrens ord!
5 Så sier Herren, Israels Gud, til disse ben: Se, jeg lar det komme livsånde i dere, og dere skal bli levende.
6 Jeg vil legge sener på dere og la det komme kjøtt på dere og dekke dere med hud og gi livsånde i dere, og dere skal bli levende; og dere skal kjenne at jeg er Herren.
7 Og jeg spådde slik som det var befalt meg, og mens jeg spådde, hørtes det en sterk lyd; det ble et bulder, og benene nærmet seg til hverandre.
8 Og jeg så, og se, det kom sener og kjøtt på dem, og ovenpå det dro det seg hud over dem; men livsånde var det ikke i dem.
9 Da sa han til meg: Spå og tal til livsånden! Spå, menneskesønn, og si til livsånden: Så sier Herren, Israels Gud: Kom du livsånde fra de fire vinder og blås på disse drepte menn, så de kan bli levende!
10 Og jeg spådde slik som han hadde befalt meg, og livsånden kom i dem, og de ble levende og sto opp på sine føtter, en meget, meget stor hær.
11 Og han sa til meg: Menneskesønn! Disse ben er hele Israels hus. Se, de sier: Våre ben er fortørket, og vårt håp er gått til grunne; vi er fortapt.
12 Spå derfor og si til dem: Så sier Herren, Israels Gud: Se, jeg åpner deres graver og lar dere, mitt folk, stige opp av deres graver, og jeg fører dere til Israels land.
13 Og dere skal kjenne at jeg er Herren, når jeg åpner deres graver og lar dere, mitt folk, stige opp av deres graver.
14 Og jeg vil gi min Ånd i dere, og dere skal bli levende, og jeg vil bosette dere i deres land, og dere skal kjenne at jeg, Herren, har sagt det, og at jeg også vil gjøre det, sier Herren.
15 Og Herrens ord kom til meg, og det lød så:
16 Og du menneskesønn! Ta deg en stav og skriv på den: For Juda og for Israels barn, hans medbrødre! Og ta deg en annen stav og skriv på den: For Josef - en stav for Efra'im og hele Israels hus, hans medbrødre!
17 Og sett dem sammen, den ene til den andre, til én stav, så de blir til ett i din hånd!
18 Og når ditt folks barn sier til deg: Vil du ikke la oss få vite hva du mener med dette? -
19 da skal du si til dem: Så sier Herren, Israels Gud: Se, jeg tar Josefs stav, som er i Efra'ims hånd, og Israels stammer, hans medbrødre, og jeg legger dem til Judas stav og gjør dem til én stav, så de blir til ett i min hånd.
20 Og de staver som du skriver på, skal du holde i din hånd for deres øyne.
21 Si så til dem: Så sier Herren, Israels Gud: Se, jeg henter Israels barn fra de folk som de dro bort til, og jeg vil samle dem fra alle kanter og føre dem til deres eget land.
22 Og jeg vil gjøre dem til ett folk i landet, på Israels fjell, og én konge skal være konge for dem alle, og de skal ikke mere være to folk og ikke mere dele seg i to riker.
23 Og de skal ikke mere gjøre seg urene med sine motbydelige avguder og med sine styggedommer eller med noen av sine misgjerninger, og jeg vil utfri dem fra alle deres bosteder, hvor de har syndet, og rense dem, og de skal være mitt folk, og jeg vil være deres Gud.
24 Og min tjener David* skal være konge over dem, og én hyrde skal det være for dem alle, og mine lover skal de følge, og mine bud skal de holde og gjøre etter dem. / {* ESK 34, 23.}
25 Og de skal bo i det land jeg gav min tjener Jakob, det som deres fedre bodde i; de skal bo i det, de og deres barn og deres barnebarn, til evig tid, og David, min tjener, skal være deres fyrste evindelig.
26 Og jeg vil gjøre en fredspakt med dem - en evig pakt med dem skal det være; og jeg vil bosette dem i mitt land og la dem bli tallrike, og jeg vil sette min helligdom midt iblandt dem for evig tid.
27 Og min bolig skal være over dem, og jeg vil være deres Gud, og de skal være mitt folk.
28 Og folkene skal kjenne at jeg er Herren, som helliger Israel, når min helligdom blir midt iblandt dem til evig tid.
