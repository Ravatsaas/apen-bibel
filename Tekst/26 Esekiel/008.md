## Kapittel 8

1 Og det skjedde i det sjette år, i den sjette måned, på den femte dag i måneden, mens jeg satt i mitt hus, og Judas eldste satt foran meg, at Herrens, Israels Guds hånd falt på meg der.
2 Og jeg så, og se, det var noe som var som ild å se til; fra det som var å se av hans lender og nedover, var alt som ild, og fra hans lender og opover var det som en glans å se til, som skinnet av det blanke metall.
3 Og han rakte ut noe som lignet en hånd, og tok meg ved håret på mitt hode, og et vær løftet meg opp mellom jorden og himmelen og førte meg i syner fra Gud til Jerusalem, til inngangen av den indre forgårds port, som vender mot nord, der hvor nidkjærhets-billedet sto, det som vakte Guds nidkjærhet.
4 Og der så jeg Israels Guds herlighet, slik som i det syn jeg hadde sett i dalen.
5 Og han sa til meg: Menneskesønn, løft dine øyne mot nord! Og jeg løftet mine øyne mot nord og fikk se nidkjærhets-billedet nordenfor alterporten ved inngangen.
6 Og han sa til meg: Menneskesønn! Ser du hva disse gjør? Store styggedommer er det Israels hus her gjør, så jeg må dra langt bort fra min helligdom; men du skal enda få se flere store styggedommer.
7 Og han førte meg til inngangen av forgården, og jeg så, og se, der var et hull i veggen.
8 Og han sa til meg: Menneskesønn, bryt igjennom veggen! Og jeg brøt igjennem veggen og fikk se en dør.
9 Og han sa til meg: Gå inn og se de fæle styggedommer som de gjør der!
10 Og jeg gikk inn og så, og se, der var alle slags billeder av avskyelige kryp og firføtte dyr og alle Israels folks motbydelige avguder, inngravd på veggene rundt omkring.
11 Og foran dem sto sytti menn av de eldste i Israels folk, og Ja'asanja, Safans sønn, sto midt iblandt dem, og hver av dem hadde et røkelsekar i hånden, og det steg opp duft av røkelseskyen.
12 Og han sa til meg: Har du sett, menneskesønn, hva de eldste i Israels folk gjør i mørket, hver i sine billedkammer? For de sier: Herren ser oss ikke, Herren har forlatt landet.
13 Og han sa til meg: Enda skal du få se flere store styggedommer som de gjør.
14 Og han førte meg til inngangen av porten til Herrens hus, den port som vender mot nord, og se, der satt kvinnene og gråt over Tammus*. / {* en babylonisk avgud som svarer til grekernes Adonis.}
15 Og han sa til meg: Har du sett det, menneskesønn? Enda skal du få se flere styggedommer, større enn disse.
16 Og han førte meg inn i den indre forgård til Herrens hus, og se, ved inngangen til Herrens tempel, mellom forhallen og alteret, var det omkring fem og tyve menn som vendte ryggen mot Herrens tempel og ansiktet mot øst, og de bøyde seg mot øst for solen.
17 Og han sa til meg: Har du sett det, menneskesønn? Var det ikke nok for Judas hus å gjøre de styggedommer de her har gjort, siden de også har oppfylt landet med vold og vakt min harme igjen? Se hvordan de nå holder kvisten opp til nesen sin*. / {* perserne gjorde dette når de tilba solen.}
18 Derfor vil da også jeg la min harme råde; jeg vil ikke vise skånsel og ikke spare dem; og om de roper for mine ører med høy røst, vil jeg ikke høre dem.
