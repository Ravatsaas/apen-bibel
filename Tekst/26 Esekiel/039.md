## Kapittel 39

1 Og du menneskesønn! Spå mot Gog og si: Så sier Herren, Israels Gud: Se, jeg kommer over deg, Gog, fyrste over Ros, Mesek og Tubal!
2 Og jeg vil vende deg om og drive deg fram og føre deg opp fra det ytterste Norden og la deg komme over Israels fjell.
3 Og jeg vil slå din bue ut av din venstre hånd og la dine piler falle ut av din høyre hånd.
4 På Israels fjell skal du falle, du og alle dine skarer og de folkeslag som er med deg; jeg gir deg til føde for allehånde rovfugler og for markens ville dyr.
5 På marken skal du falle; for jeg har talt, sier Herren, Israels Gud.
6 Og jeg vil sende ild mot Magog og mot dem som bor trygt på øyene, og de skal kjenne at jeg er Herren.
7 Og jeg vil kunngjøre mitt hellige navn blandt mitt folk Israel og ikke mere la mitt hellige navn bli vanhelliget, og folkene skal kjenne at jeg er Herren, hellig i Israel.
8 Se, det kommer, det skjer, sier Herren, Israels Gud; det er dagen som jeg har talt om.
9 Da skal de som bor i Israels byer, gå ut og gjøre opp ild og holde den ved like med rustninger og små og store skjold, med buer og piler og staver og spyd, og de skal holde ilden ved like dermed i syv år;
10 de skal ikke hente ved fra marken og ikke hugge i skogene, men med rustningene skal de holde ilden ved like, og de skal røve fra dem som har røvet fra dem, og plyndre dem som har plyndret dem, sier Herren, Israels Gud.
11 På den dag vil jeg gi Gog et gravsted i Israel, de veifarendes dal østenfor havet, og den skal stenge veien for de veifarende; der skal de begrave Gog og hele hans hop, og de skal kalle den Gog-hopens dal.
12 I syv måneder skal Israels hus holde på med å begrave dem for å rense landet.
13 Alt folket i landet skal være med om å begrave dem, og det skal være dem til navnkundighet på den dag jeg åpenbarer min herlighet, sier Herren, Israels Gud.
14 De skal utkåre noen menn som stadig skal dra gjennom landet, og andre som sammen med dem som drar gjennom landet, skal begrave alle som er blitt liggende igjen på marken rundt om i landet, for å rense det. Når syv måneder er til ende, skal de gjennemsøke det,
15 og når noen av dem som skal dra gjennom landet, på sin ferd ser et menneskeben, da skal de sette opp et merke der, til de som skal begrave, får begravet det i Goghopens dal.
16 Også en by der skal ha navnet Hamona*. Slik skal de rense landet. / {* d.e. dens (Gogs hærs) hop; ESK 39, 11. 15.}
17 Og du menneskesønn! Så sier Herren, Israels Gud: Si til allehånde fugler og til alle markens ville dyr: Samle dere og kom, samle dere fra alle kanter til det slaktoffer som jeg slakter for dere, et stort slaktoffer på Israels fjell, og dere skal spise kjøtt og drikke blod.
18 Kjempers kjøtt skal dere spise, og jordens fyrsters blod skal dere drikke, værer, lam og bukker og okser, alle sammen gjødd i Basan.
19 Og dere skal spise fett til dere blir mette, og drikke blod til dere blir drukne, av det slaktoffer som jeg slakter for dere.
20 Dere skal mettes ved mitt bord med ridehester og vognhester, med kjemper og alle slags krigsmenn, sier Herren, Israels Gud.
21 Og jeg vil åpenbare min herlighet iblandt folkene, og alle folkene skal se den dom som jeg har holdt, og min hånd som jeg har lagt på dem.
22 Og Israels hus skal kjenne at jeg er Herren deres Gud, fra den dag og fremdeles.
23 Og folkene skal skjønne at det var for sin misgjernings skyld Israels hus ble bortført, fordi de var troløse mot meg, så jeg skjulte mitt åsyn for dem og gav dem i deres fienders hånd, og de falt for sverdet alle sammen;
24 etter deres urenhet og deres overtredelser gjorde jeg med dem, og jeg skjulte mitt åsyn for dem.
25 Derfor sier Herren, Israels Gud, så: Nå vil jeg gjøre ende på Jakobs fangenskap og forbarme meg over hele Israels hus, og jeg vil vise meg nidkjær for mitt hellige navn.
26 Og de skal bære* sin skam og all den troløshet de har vist mot meg, når de bor trygt i sitt land, og ingen forferder dem. / {* d.e. ydmykende erkjenne.}
27 Når jeg fører dem tilbake fra folkene og samler dem fra deres fienders land og åpenbarer min hellighet på dem for de mange folks øyne,
28 da skal de kjenne at jeg er Herren deres Gud, fordi jeg har bortført dem til folkene, men igjen samlet dem til deres land og ikke lar noen av dem bli igjen der.
29 Og jeg vil ikke mere skjule mitt åsyn for dem, for jeg vil utgyde min Ånd over Israels hus, sier Herren, Israels Gud.
