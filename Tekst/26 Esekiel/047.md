## Kapittel 47

1 Så førte han meg tilbake til husets inngang, og se, det kom vann ut under husets dørtreskel mot øst, for husets forside vendte mot øst; og vannet rant ned fra husets høyre side, sønnenfor alteret.
2 Så lot han meg gå ut gjennom nordporten og førte meg omkring utenfor, til den ytre port, til den port som vender mot øst, og se, det vellet vann fram fra den høyre side.
3 Mannen gikk nå mot øst med en målesnor i hånden og målte tusen alen; så lot han meg vade gjennom vannet, og vannet nådde meg til anklene.
4 Igjen målte han tusen alen og lot meg vade gjennom vannet; da nådde vannet meg til knærne. Igjen målte han tusen alen og lot meg vade gjennom vann som nådde til lendene.
5 Så målte han tusen alen til; da var det en bekk som jeg ikke kunne vade igjennem; for vannet var så høyt at en måtte svømme der - det var en bekk som ikke lot seg vade.
6 Og han sa til meg: Har du sett det, menneskesønn? Og han førte meg tilbake igjen langs bekkens bredd.
7 Da jeg vendte tilbake, se, da sto det på bekkens bredd en stor mengde trær på begge sider.
8 Og han sa til meg: Dette vann rinner til østbygdene og videre ned til ødemarken og faller så i havet*; og når det ledes ut i havet, blir vannet der sundt. / {* det Døde Hav.}
9 Og alle levende skapninger, som det vrimler av overalt hvor dobbeltbekken* kommer, skal leve, og fiskene skal bli meget tallrike; for når dette vann kommer dit, blir der sundhet og liv overalt hvor bekken kommer. / {* d.e. den store bekk; ESK 47, 5.}
10 Og det skal stå fiskere ved havet* fra En-Gedi til En-Egla'im; det skal være et sted til å kaste fiskegarn ut; det skal finnes fisk av forskjellig slag i stor mengde, som i det store hav. / {* det Døde Hav.}
11 Men myrene og pyttene der skal ikke bli sunde; de skal bare være til å utvinne salt av.
12 Ved bekken skal det på begge dens bredder vokse opp allehånde frukttrær; deres blad skal ikke visne, og deres frukt skal ikke høre opp; hver måned skal de bære ny frukt; for vannet til dem går ut fra helligdommen; og deres frukt skal være til mat, og deres blad til legedom.
13 Så sier Herren, Israels Gud: Dette er etter disse grensene dere skal skifte ut landet til arv for Israels tolv stammer; Josef skal ha to lodder.
14 Dere skal ta det til arv, den ene som den andre, fordi jeg har løftet min hånd og svoret å ville gi deres fedre det, og slik skal dette land tilfalle dere som arv.
15 Dette skal være landets grenser: Mot nord fra det store hav på veien til Hetlon i retning mot Sedad,
16 Hamat, Berota, Sibra'im, som ligger mellom Damaskus' landemerke og Hamats landemerke, det mellemste Haser, som ligger bortimot Havrans landemerke.
17 Slik skal grensen gå fra havet til Hasar-Enon ved Damaskus' landemerke og videre enda lenger mot nord opp til Hamats landemerke. Dette er nordsiden.
18 På østsiden: Jordan, mellom Havran og Damaskus og mellom Gilead og Israels land; fra nordgrensen til det østlige hav skal dere måle. Dette er østsiden.
19 På sydsiden - mot syd - skal grensen gå fra Tamar til Meribots vann ved Kades; arven skal nå til det store hav. Dette er sydsiden - grensen mot syd.
20 Og på vestsiden skal det store hav være grensen og gå fra sydgrensen til midt imot Hamat. Dette er vestsiden.
21 Dette land skal dere dele mellom dere etter Israels stammer.
22 Dere skal lodde det ut til arv for dere og de fremmede som bor iblant dere, og som har fått barn iblant dere; de skal for dere være som de innfødte blant Israels barn; de skal få arv sammen med dere blant Israels stammer.
23 I den stamme hvor den fremmede bor, der skal dere gi ham hans arv, sier Herren, Israels Gud.
