## Kapittel 28

1 Og Herrens ord kom til meg, og det lød så:
2 Menneskesønn! Si til Tyrus' fyrste: Så sier Herren, Israels Gud: Fordi ditt hjerte opphøyer seg, og du sier: Jeg er en gud, jeg sitter på et gudesete midt ute i havet, enda du er et menneske og ikke noen gud, men allikevel i ditt hjerte tykkes deg å være en gud -
3 ja, du er visere enn Daniel, intet lønnlig er skjult for deg;
4 ved din visdom og forstand har du vunnet deg rikdom og samlet gull og sølv i dine skattkammer;
5 ved din store klokskap i handel har du øket din rikdom, og ditt hjerte opphøyet seg for din rikdoms skyld -
6 derfor sier Herren, Israels Gud, så: Fordi du i ditt hjerte tykkes deg å være en gud,
7 se, derfor lar jeg fremmede komme over deg, de grusomste blant folkene, og de skal dra sine sverd mot din strålende visdom og vanhellige din glans.
8 I graven skal de støte deg ned, og du skal dø som de ihjelslåtte dør, midt ute i havet.
9 Vil du vel da si til din banemann: Jeg er en gud, enda du er et menneske og ikke noen gud, du som er i din drapsmanns vold?
10 Som de uomskårne dør, skal du dø ved fremmedes hånd; for jeg har talt, sier Herren, Israels Gud.
11 Og Herrens ord kom til meg, og det lød så:
12 Menneskesønn! Stem i en klagesang over Tyrus' konge og si til ham: Så sier Herren, Israels Gud: Du som var seglet på den velordnede bygning, full av visdom og fullkommen i skjønnhet!
13 I Eden, Guds have, bodde du; kostbare steiner dekket deg, karneol, topas og diamant, krysolitt, onyks og jaspis, safir, karfunkel og smaragd, og gull; dine trommer og fløyter var i fullt arbeid hos deg; den dag du ble skapt, sto de rede.
14 Du var en salvet kjerub med dekkende vinger, og jeg satte deg på det hellige gudefjell; der gikk du omkring blant skinnende steiner[^1].
15 Ustraffelig var du i din ferd fra den dag du ble skapt, til det ble funnet urettferdighet hos deg.
16 Ved din store handel fyltes ditt indre med urett, og du syndet; så vanhelliget jeg deg og drev deg bort fra gudefjellet, og jeg gjorde deg til intet, du salvede kjerub, så du ikke mere fikk være blant de skinnende steiner.
17 Ditt hjerte opphøyet seg for din skjønnhets skyld, du ødela din visdom på grunn av din glans; jeg kastet deg til jorden, jeg la deg ned for kongers åsyn, for at de skulle se på deg med lyst.
18 Ved dine mange misgjerninger, ved din urettferdige handel vanhelliget du dine helligdommer. Derfor lar jeg ild gå ut fra deg, og den skal fortære deg; jeg gjør deg til aske på jorden for alle deres øyne som ser deg.
19 Alle som kjente deg blant folkene, er forferdet over deg; en redsel er du blitt, og du er blitt borte - for evig tid.
20 Og Herrens ord kom til meg, og det lød så:
21 Menneskesønn! Vend ditt åsyn mot Sidon og spå mot det
22 og si: Så sier Herren, Israels Gud: Se, jeg kommer over deg, Sidon, og jeg vil forherlige meg i deg. Og de skal kjenne at jeg er Herren, når jeg holder dom over det og åpenbarer min hellighet på det.
23 Og jeg vil sende pest og blod over det på dets gater, og drepte menn skal falle der for et sverd som kommer over det fra alle kanter, og de skal kjenne at jeg er Herren.
24 Og ikke skal det for Israels hus mere være noen stikkende torn eller brennende tistel blant alle dem som bor rundt omkring dem, og som forakter dem, og de skal kjenne at jeg er Herren, Israels Gud.
25 Så sier Herren, Israels Gud: Når jeg samler Israels hus fra de folk som de er spredt iblant, da vil jeg åpenbare min hellighet på dem for folkenes øyne, og de skal bo i sitt land, det som jeg gav min tjener Jakob,
26 og de skal bo trygt der og bygge hus og plante vingårder - de skal bo trygt, mens jeg holder dom over alle dem som bor rundt omkring dem, og som forakter dem, og de skal kjenne at jeg, Herren, er deres Gud.

[^1]:  funklende edelsteiner. 2MO 25, 20.
