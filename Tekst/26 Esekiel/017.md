## Kapittel 17

1 Og Herrens ord kom til meg, og det lød så:
2 Menneskesønn! Fremsett en gåte for Israels hus og tal til dem i en lignelse
3 og si: Så sier Herren, Israels Gud: Den store ørn med de store vinger og de lange svingfjær, med full fjærham og brokete farger, kom til Libanon og tok bort toppen av sederen.
4 Den brøt av den øverste kvist og førte den til kjøpmannslandet og satte den i kremmerstaden[^1].
5 Så tok den et skudd av landets vekster og satte det i en dyrket mark; den plantet det på et sted hvor det var meget vann; den satte det slik som et piletre.
6 Og det vokste opp og ble til et vintre som bredte seg vidt ut, men var lavt av vekst, for at dets ranker skulle vende seg til den[^2], og dets røtter være under den. Og det ble til et vintre som satte greiner og skjøt løvrike kvister.
7 Men det var en annen stor ørn med store vinger og mange fjær, og se, vintreet bøyde sine røtter bort imot den, og fra den seng hvori det var plantet, strakte det sine ranker bort til den, for at den skulle vanne det.
8 På en god mark, på et sted hvor det var meget vann, var det plantet, så det kunne skyte greiner og bære frukt og bli et herlig vintre.
9 Si: Så sier Herren, Israels Gud: Skal det trives? Skal ikke dets røtter rykkes opp og dets frukt rives av, så det tørker bort? Alle dets spirende blad skal tørke bort, og ikke med stor styrke og meget folk vil noen kunne få det til å skyte opp av sine røtter.
10 Se, det er plantet; skal det trives? Skal det ikke tørke bort, tørke aldeles bort, så snart østenvinden rører ved det? I den seng hvor det vokser, skal det tørke bort.
11 Og Herrens ord kom til meg, og det lød så:
12 Si til den gjenstridige slekt: Vet dere ikke hva dette er? Si: Se, Babels konge kom til Jerusalem og tok dets konge[^3] og dets høvdinger og førte dem til seg i Babel.
13 Og han tok en av kongeslekten[^4] og gjorde en pakt med ham og tok ham i ed, og de mektige i landet tok han med seg,
14 for at det skulle være et ringe kongerike og ikke opphøye seg, men holde pakten med ham og bli stående.
15 Men han falt fra ham og sendte sine bud til Egypt, for at de skulle gi ham hester og meget folk. Skal han ha fremgang? Skal den som gjør slikt, slippe unna? Skal han kunne bryte en pakt og slippe unna?
16 Så sant jeg lever, sier Herren, Israels Gud, på det sted hvor han bor den konge som gjorde ham til konge, men hvis ed han foraktet, og hvis pakt han brøt, hos ham, midt i Babel skal han dø.
17 Og ikke skal Farao med en stor hær og meget folk komme ham til hjelp i krigen, når det kastes opp en voll og bygges skanser for å utrydde mange liv.
18 Han foraktet eden og brøt pakten, enda han hadde gitt hånden på det. Alt dette har han gjort; han skal ikke slippe unna.
19 Derfor sier Herren, Israels Gud, så: Så sant jeg lever, eden som han svor ved meg, men allikevel foraktet, og pakten som han gjorde med meg, men allikevel brøt, den vil jeg la komme over hans hode.
20 Jeg vil utspenne mitt garn over ham, og han skal fanges i mitt nett, og jeg vil føre ham til Babel og gå i rette med ham der, for den troløshet som han har vist mot meg.
21 Og alle flyktninger fra alle hans krigsskarer skal falle for sverdet, og de som blir igjen, skal spredes for alle vinder, og dere skal kjenne at jeg, Herren, har talt.
22 Så sier Herren, Israels Gud: Da vil jeg ta en kvist av den høye seders topp og sette; av dens øverste kvister vil jeg bryte av et spett skudd, og jeg vil sette det på et høyt, høyt fjell.
23 På Israels høye fjell vil jeg plante det, og det skal skyte greiner og bære frukt og bli til en herlig seder, og alle slags fugler, alt som har vinger, skal bo under det; i skyggen av dets greiner skal de bo.
24 Og alle markens trær skal kjenne at jeg, Herren, har gjort et høyt tre lavt og et lavt tre høyt, et friskt tre tørt og et tørt tre grønt; jeg, Herren, har sagt det, og jeg skal gjøre det.

[^1]:  d.e. Babel; ESK 17, 12; 16, 27.
[^2]:  d.e. til ørnen; ESK 17, 3.
[^3]:  Jojakin; 2KG 24, 10. 15. 2KR 36, 9. 10.
[^4]:  Sedekias; 2KG 24, 17. 2KR 36, 10 fg.
