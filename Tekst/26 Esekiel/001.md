## Kapittel 1

1 Det skjedde i det trettiende år, i den fjerde måned, på den femte dag i måneden, mens jeg var blant de bortførte ved elven Kebar, at himmelen åpnedes, og jeg så syner fra Gud.
2 På den femte dag i måneden - det var det femte år etter at kong Jojakin var blitt bortført -
3 da kom Herrens ord til presten Esekiel, Busis sønn, i kaldeernes land ved elven Kebar, og Herrens hånd kom der over ham.
4 Og jeg så, og se, en stormvind kom fra nord, en stor sky med stadig flammende ild; en strålende glans omgav den, og midt i den, midt i ilden, viste det seg noe som så ut som blankt metall.
5 Og midt i den viste det seg noe som lignet fire livsvesener, som så slik ut: De hadde et menneskes skikkelse,
6 og hvert av dem hadde fire ansikter og hvert av dem fire vinger.
7 Deres ben var rette, og deres fotblad var som kloven på en kalv, og de blinket slik som skinnende kobber.
8 Og de hadde menneskehender under vingene på alle fire sider, og alle fire hadde ansikter og vinger.
9 Deres vinger rørte ved hverandre; de vendte seg ikke når de gikk; hvert av dem gikk rett fram.
10 Og deres ansikt lignet et menneskeansikt, og løveansikt hadde de alle fire på høyre side, og okseansikt hadde de alle fire på venstre side, og ørneansikt hadde de også alle fire.
11 Slik var deres ansikter. Og deres vinger sto ut fra hverandre oventil; hvert av dem hadde to vinger som rørte ved det andre, og to som dekket deres legemer.
12 Og hvert av dem gikk rett fram; dit hvor ånden ville gå, gikk de; de vendte seg ikke når de gikk.
13 Og livsvesenenes utseende var likt glør, som brant slik som bluss; ilden fór om imellem livsvesenene, og den hadde en strålende glans, og det gikk lyn ut av ilden.
14 Og livsvesenene fór fram og tilbake slik som lynglimt.
15 Og jeg så livsvesenene, og se, det var et hjul på jorden ved siden av hvert av livsvesenene, og de vendte ut mot fire sider.
16 Hjulene så ut som om de var gjort av noe som lignet krysolitt, og alle fire var lik hverandre, og det så ut som om de var gjort slik at det ene hjul var inne i det andre.
17 Til alle fire sider gikk de når de gikk; de vendte seg ikke når de gikk.
18 Hjulringene var høye og fryktelige, og de var fulle av øyne rundt omkring på alle de fire hjul.
19 Og når livsvesenene gikk, så gikk hjulene ved siden av dem, og når livsvesenene hevet seg opp fra jorden, så hevet også hjulene seg.
20 Hvor ånden ville gå, gikk de, nettop dit hvor ånden ville gå; og hjulene hevet seg ved siden av dem, for livsvesenenes ånd var i hjulene.
21 Når livsvesenene gikk, så gikk også de, og når de sto, så sto også de, og når de hevet seg opp fra jorden, så hevet hjulene seg ved siden av dem, for livsvesenenes ånd var i hjulene.
22 Og over livsvesenenes hoder var det noe som lignet en hvelving, som blendende krystall å se til, utspent ovenover deres hoder.
23 Og under hvelvingen sto deres vinger rett ut, så de rørte ved hverandre; hvert av dem hadde på begge sider to vinger som dekket deres legemer.
24 Og når de gikk, hørte jeg lyden av deres vinger; det var som lyden av store vann, som den Allmektiges røst, et bulder som bulderet av en leir; når de sto, senket de sine vinger.
25 Og det lød en røst ovenover hvelvingen som var over deres hode; når de sto, senket de sine vinger.
26 Og ovenover hvelvingen som var over deres hode, var det noe som så ut til å være av safirstein, og som lignet en trone, og ovenpå det som lignet en trone, var det en skikkelse, som et menneske å se til.
27 Og jeg så noe som lignet blankt metall, å se til som ild, med en ring av lys omkring fra der hvor hans lender syntes å være, og oppover. Og fra der hvor hans lender syntes å være, og nedover så jeg noe som så ut som ild, og den var omgitt av en strålende glans;
28 slik som synet av buen i skyen på en regndag, slik var synet av glansen rundt omkring. Slik så Herrens herlighet ut, slik som den viste seg for meg. Og da jeg så det, falt jeg på mitt ansikt og hørte røsten av en som talte.
