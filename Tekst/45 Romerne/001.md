## Kapittel 1

### Hilsen

1 Paulus, Jesu Kristi tjener, kalt til apostel og utvalgt til å forkynne Guds evangelium
2 som han lovte på forhånd gjennom profetene sine i hellige skrifter;
3 om hans Sønn, som etter kjøttet stammer fra Davids slekt,
4 som hellighetens ånd gav tilkjenne som Guds mektige Sønn gjennom oppstandelsen fra de døde: Jesus Kristus, vår Herre.
5 Ved ham vi fikk nåde og apostelembete for å virke troens lydighet blant alle hedningefolkene til ære for hans navn.
6 Dere er også blant disse, kalt til Jesus Kristus.

7 Til alle Guds elskede, kalte, hellige som er i Roma: Nåde være med dere og fred fra Gud vår Far og Herren Jesus Kristus!

### Ønsket om å besøke Roma

8 Først takker jeg min Gud ved Jesus Kristus for dere alle, fordi troen deres har blitt gjort kjent i hele verden.
9 For Gud, som jeg tjener i min ånd i hans Sønns evangelium, er mitt vitne hvor uavlatelig jeg husker på dere
10 og alltid ber i bønnene mine om at det endelig, ved Guds vilje, skal lykkes meg en gang å komme til dere.
11 For jeg lenger etter å se dere, så jeg kunne dele en åndelig nådegave med dere så dere kunne styrkes;
12 det vil si at vi kunne styrke hverandre i vår felles tro, deres og min.

13 Og jeg vil ikke, brødre, at dere skal være uvitende om at jeg ofte har satt meg fore å komme til dere (men jeg har blitt hindret til nå), for at jeg kunne ha frukt blant dere også, slik som blant de andre hedningefolkene.
14 Jeg står i gjeld både til grekere og til barbarer, både til vise og uvise.
15 Så for min del er jeg villig til å forkynne evangeliet også for dere i Roma.

16 For jeg skammer meg ikke over evangeliet. For det er Guds kraft til frelse for hver den som tror, for jøde først og så for greker.
17 For i evangeliet er Guds rettferdighet åpenbart, av tro til tro, som det står skrevet: 

> «Den rettferdige skal leve ved tro.»

### Guds dom over de som undertrykker sannheten

18 For Guds vrede åpenbares fra himmelen over all ugudelighet og urettferdighet hos mennesker som undertrykker sannheten i urettferdighet.
19 For det en kan vite om Gud ligger åpent for dem, for Gud har åpenbart det for dem.
20 For hans usynlige egenskaper – både hans evige kraft og hans guddommelighet – er synlig fra verdens skapelse av. De kan kjennes av gjerningene hans. Derfor skal de være uten unnskyldning,
21 for selv om de kjente Gud, gav de ham ikke takksigelsen og æren som tilfaller Gud, men de ble fordervet i tankene sine, og de uforstandige hjertene deres ble formørket.

22 Mens de påsto å være vise, ble de dårer,
23 og de byttet bort den uforgjengelige Guds herlighet mot et bilde, en avbildning av et forgjengelig menneske og av fugler og av firbeinte dyr og av krypdyr.

24 Derfor gav Gud dem over til deres hjerters lyst etter urenhet; til å vanære kroppene sine seg imellom,
25 de som byttet bort Guds sannhet mot løgn og æret og dyrket skapningen fremfor skaperen, han som er velsignet i evighet. Amen.

26 Derfor overgav Gud dem til skammelige lyster; for kvinnene deres byttet ut de naturlige relasjonene med unaturlige,
27 og på samme måte forlot også mennene de naturlige relasjonene med kvinnen og brant av lyst etter hverandre, så menn drev skamløs utukt med menn, og fikk på seg selv det rette vederlaget for sin forvillelse.

28 Og siden de ikke brydde seg om å eie Gud i kunnskap, gav Gud dem over til et sinn som ikke duger, så de gjorde det usømmelige:
29 fulle av all urettferdighet, umoral, havesyke og ondskap; fulle av misunnelse, mord, konflikter, svik og list;
30 baksnakkere, bakvaskere, gudshatere, voldsmenn, overmodige, storskrytere, oppfinnsomme til ondt; ulydige mot foreldre,
31 uforstandige, upålitelige, ukjærlige, ubarmhjertige.
32 De kjenner godt Guds dom; at de som gjør slikt fortjener døden. Og likevel gjør de det ikke bare selv, men de holder også med andre som gjør det.
