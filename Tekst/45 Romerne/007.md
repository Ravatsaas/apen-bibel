## Kapittel 7

### Død fra loven

1 Eller vet dere ikke, brødre – jeg snakker jo til dere som kjenner loven – at loven hersker over mennesket så lenge det lever?
2 Den gifte kvinnen er jo bundet ved loven til mannen sin så lenge han lever. Men dersom mannen dør, er hun løst fra loven som bant henne til mannen.
3 Derfor regnes hun som en ekteskapsbryterske om hun gifter seg med en annen mann mens mannen enda lever. Men dersom mannen dør, er hun fri fra loven, så hun ikke blir en ekteskapsbryterske om hun gifter seg med en annen mann.
4 Derfor, mine brødre, døde dere også fra loven gjennom Kristi kropp, for at dere skulle tilhøre en annen; ham som er oppstått fra de døde, så vi kan bære frukt for Gud.
5 For da vi var i kjøttet, virket de syndige lystene, som loven vakte i oss, slik at vi brukte lemmene våre til å bære frukt for døden.
6 Men nå er vi løst fra loven, for vi er døde fra det som vi var fanget under, så vi tjener Åndens nye vei, ikke bokstavens gamle vei.

### Synden tok anledning av budet

7 Hva skal vi da si? er loven synd? Langt ifra! Men uten loven hadde jeg ikke kjent synden; for dersom ikke loven hadde sagt «du skal ikke begjære», hadde jeg ikke kjent begjæret.
8 Men synden tok anledning av budet og virket alt slags begjær i meg; for uten lov er synden død.
9 Jeg levde en gang uten loven. Men da budet kom ble synden levende igjen.
10 Jeg derimot døde. Budet, som skulle være til liv, var til død for meg;
11 for synden tok anledning av budet og narret meg og brukte det til å drepe meg.

12 Så loven er hellig, og budet er hellig, rettferdig og godt.
13 Er da det som er godt, blitt til død for meg? Langt ifra! Men det var synden, for at den skulle avsløre seg som synd, drepte meg gjennom det som er godt – slik at budet skulle vise hvor umåtelig syndig synden er.

### Kampen mot kjøttet

14 For vi vet at loven er åndelig; jeg derimot er kjødelig, solgt under synden.
15 For jeg vet ikke hva jeg gjør: For jeg gjør ikke det som jeg vil; men det som jeg hater, det gjør jeg.
16 Men hvis jeg gjør det som jeg ikke vil, så vitner jeg jo med loven at den er god.

17 Men nå er det ikke lenger jeg som gjør det, men synden, som bor i meg.
18 For jeg vet at i meg, det vil si i kjøttet mitt, bor det ingen ting godt. For selv om jeg har viljen, makter jeg ikke å fullføre det gode.
19 For jeg gjør ikke det gode som jeg vil, men det onde som jeg ikke vil, det gjør jeg.
20 Men om jeg gjør det som jeg ikke vil, så er det ikke lenger jeg som gjør det, men synden som bor i meg.

21 Så jeg finner den loven som gjelder for meg, jeg som vil gjøre det gode, at det onde ligger meg for hånden;
22 for jeg har lyst til Guds lov i mitt indre menneske,
23 men jeg ser en annen lov i lemmene mine, som kjemper imot loven i mitt sinn, og tar meg til fange under syndens lov, den som er i lemmene mine.
24 For et elendig menneske jeg er! Hvem skal redde meg fra denne kroppen full av død?
25 Jeg takker Gud ved Jesus Kristus, vår Herre, at selv om jeg tjener syndes lov med kjøttet, så tjenere jeg Guds lov med sinnet mitt.
