## Kapittel 12

1 Jeg formaner dere altså, brødre, ved Guds miskunn at dere fremstiller deres legemer som et levende, hellig, Gud velbehagelig offer - dette er deres åndelige gudstjeneste -
2 og skikk dere ikke like med denne verden, men bli forvandlet ved fornyelsen av deres sinn, så dere kan prøve hva som er Guds vilje: det gode og velbehagelige og fullkomne!
3 For ved den nåde som er meg gitt, sier jeg til enhver iblant dere at han ikke skal tenke høyere enn han bør tenke, men tenke så at han tenker sindig, alt etter som Gud har tilmålt enhver hans mål av tro.
4 For slik som vi har mange lemmer på ett legeme, men ikke alle lemmene har samme gjerning,
5 slik er vi mange ett legeme i Kristus, men hver for seg er vi hverandres lemmer.
6 Og da vi har ulike nådegaver, alt etter den nåde som er oss gitt, så la oss, om vi har profetisk gave, bruke den etter som vi har tro til,
7 eller om vi har en tjeneste, ta vare på tjenesten, eller om en er lærer, på lærdommen,
8 eller om en skal formane, på formaningen; den som utdeler, gjøre det med ærlig hu; den som er forstander, være det med iver; den som gjør barmhjertighet, gjøre det med glede!
9 Kjærligheten være uten skrømt; avsky det onde, hold fast ved det gode!
10 Vær ømhjertede mot hverandre i broderkjærlighet; kappes om å hedre hverandre!
11 Vær ikke lunkne i deres iver; vær brennende i ånden; tjen Herren!
12 Vær glade i håpet, tålmodige i trengselen, vedholdende i bønnen.
13 Ta dere av de hellige i deres trang; legg vinn på gjestfrihet!
14 Velsign dem som forfølger dere; velsign, og forbann ikke!
15 Gled dere med de glade, og gråt med de gråtende!
16 Ha ett sinnelag mot hverandre; attrå ikke det høye, men hold dere gjerne til det lave; vær ikke selvkloke!
17 Gjengjeld ikke noen ondt med ondt; legg vinn på det som godt er, for alle menneskers åsyn!
18 Såfremt det er mulig, da hold dere på deres side fred med alle mennesker!
19 Hevn dere ikke selv, mine elskede, men gi vreden rom! for det er skrevet: Meg hører hevnen til, jeg vil gjengjelde, sier Herren.
20 Om da din fiende hungrer, så gi ham å spise; om han tørster, gi ham å drikke! for når du gjør dette, sanker du gloende kull på hans hode.
21 La deg ikke overvinne av det onde, men overvinn det onde med det gode!
