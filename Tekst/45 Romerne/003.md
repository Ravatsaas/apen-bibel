## Kapittel 3

### Jødens fortrinn

1 Hvilket fortrinn har da jøden? Eller hvilket gagn er det i omskjærelsen?
2 Mye på alle måter; først og fremst det at Guds ord ble betrodd dem.
3 For hvordan er det? Om noen var utro, skulle deres utroskap da gjøre Guds troskap til intet?
4 Langt ifra! La det stå fast at Gud er sannferdig, men hvert menneske en løgner som det står skrevet: «At du må kjennes rettferdig i dine ord og vinne når du fører din sak.»

### Er gud urettferdig når synd virker til hans ære?

5 Men dersom vår urettferdighet viser Guds rettferdighet, hva skal vi da si? Er vel Gud urettferdig når han fører sin vrede over oss? Nå snakker jeg på menneskelig vis.
6 Langt ifra! Hvordan kunne Gud da dømme verden?

7 Ja, men dersom Guds sannferdighet åpenbarte seg ved min løgn, rikelig til hans ære, hvorfor blir da jeg enda dømt som en synder?
8 Og skal vi da ikke - som vi spottes for, og som noen sier at vi lærer - gjøre det onde for at det gode kan komme av det? Rettferdig er dommen over slike.

### Alle har syndet

9 Hva da? Har vi noen fordel? Nei, aldeles ikke; vi har jo allerede anklaget både jøder og grekere for at de alle sammen er under synd
10 som det står skrevet: 

> «Det finnes ingen rettferdige, ikke en eneste;
> 11 det finnes ikke en som er forstandig; 
> det finnes ikke en som søker Gud;
> 12 alle har veket av; 
> alle sammen har de blitt udugelige; 
> det finnes ingen som gjør godt, 
> det finnes ikke en eneste.
> 13 Strupen deres er en åpnet grav; 
> med tungene sviker de, 
> ormegift er under leppene deres.
> 14 Munnen deres er full av forbannelse og bitterhet.
> 15 Føttene deres er raske til å utøse blod;
> 16 ødeleggelse og ulykke er det på deres veier,
> 17 og fredens vei kjenner de ikke.
> 18 De har ikke gudsfrykt for sine øyne.»

19 Men vi vet at alt det som loven sier, det sier den til dem som har loven, for at hver munn skal lukkes og hele verden bli skyldig for Gud,
20 siden ingen blir rettferdiggjort for ham ved lovgjerninger. For ved loven kommer erkjennelse av synd.

### Rettferdiggjort av nåde, ved tro

21 Men nå er Guds rettferdighet, som loven og profetene vitner om, åpenbart uten loven,
22 det vil si Guds rettferdighet ved troen på Jesus Kristus for alle og over alle som tror. For det er ingen forskjell;
23 alle har syndet og mangler Guds ære.
24 Og de blir rettferdiggjort ufortjent, av hans nåde, ved å bli frikjøpt i Kristus Jesus.
25 Han som Gud stilte til skue i hans blod, som en nådestol ved troen, for å vise sin rettferdighet, fordi han i sin tålmodighet hadde båret over med de syndene som var gjort før -
26 for å vise sin rettferdighet i tiden som er nå, så han kunne være rettferdig og gjøre den rettferdig som har troen på Jesus.

27 Hvor er da vår ros? Den er utelukket. Ved hvilken lov? Gjerningenes? Nei, ved troens lov.
28 For vi holder fast at mennesket blir rettferdiggjort ved troen, uten lov-gjerninger.
29 Eller er Gud bare jødenes Gud? Er han ikke også hedningenes? Jo, han er også hedningenes,
30 så sant Gud er én, og han rettferdiggjør de omskårne av troen og de uomskårne ved troen.
31 Opphever vi da loven ved troen? Langt ifra! vi stadfester loven.
