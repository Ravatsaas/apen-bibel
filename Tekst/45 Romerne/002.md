## Kapittel 2

### Om å dømme andre

1 Derfor er du uten unnskyldning, du menneske, hvem du enn er som dømmer. For når du dømmer din neste fordømmer du deg selv; for du som dømmer gjør selv de samme tingene.
2 Men vi vet at Guds dom over dem som gjør slikt er i samsvar med sannheten.

3 Mener du, du menneske som selv gjør det du dømmer andre for å gjøre, at du skal unnslippe Guds dom?
4 Eller forakter du hans rikelige godhet, storsinn og tålmodighet? Vet du ikke at Guds godhet driver deg til omvendelse?
5 Med det harde og uomvendelige hjertet ditt hoper du opp vrede for deg selv på vredens dag; den dagen Guds rettferdige dom åpenbares,
6 han som skal betale enhver tilbake etter det han har gjort.
7 Han vil gi evig liv til dem som med utholdenhet i gode gjerninger søker herlighet, ære og uforgjengelighet.
8 Men vrede og harme til de som er gjenstridige og ulydige mot sannheten, og lydige mot urettferdigheten.

### Gud gjør ikke forskjell på jøde og greker

9 Trengsel og angst skal komme over hver menneskesjel som gjør det onde; jøde først og så greker.
10 Men herlighet og ære og fred venter hver den som gjør det gode; jøde først og så greker.
11 For Gud gjør ikke forskjell på folk.
12 Alle som syndet uten loven, skal også gå fortapt uten loven, og alle som syndet under loven, skal dømmes ved loven;
13 for det er ikke de som hører loven som er rettferdige for Gud. Men de som følger loven skal bli rettferdiggjort.

14 For når hedningene - som ikke har loven - av naturen gjør det loven befaler, så er de sin egen lov, selv om de ikke har loven.
15 De viser at lovens gjerning er skrevet på hjertene deres, og at samvittigheten deres også vitner, og at de indre tankene deres enten anklager eller forsvarer dem
16 på den dagen da Gud skal dømme det skjulte hos menneskene, i samsvar med evangeliet mitt ved Jesus Kristus.

17 Men om du kalles jøde og setter din lit til loven og roser deg av Gud
18 og du kjenner hans vilje og kan dømme om forskjellige ting fordi du lærer fra loven;
19 om du anser deg for å være en veiviser for blinde, et lys for de som er i mørke,
20 en oppdrager for dårer og en lærer for umyndige siden du har loven og dens rette uttrykk for kunnskap og sannhet:
21 Du som lærer andre, lærer du ikke deg selv? Du som preker at man ikke skal stjele, stjeler du?
22 Du som sier at man ikke skal drive hor, driver du hor? Du som avskyr avgudene, raner du avgudenes templer?
23 Du som roser deg av loven, du vanærer Gud ved å bryte loven!
24 For på grunn av dere spottes Guds navn blant hedningene, som det står skrevet.

### Hjertets omskjærelse

25 For omskjærelsen har sin nytte om du holder loven. Men er du en lovbryter så har omskjærelsen din blitt til forhud.
26 Om den uomskårne holder lovens bud, skal ikke hans forhuden hans da bli regnet som omskjærelse?
27 Og den fysisk uomskårne som oppfyller loven skal dømme deg, du som med lovens bokstav og omskjærelse er en lovbryter.
28 For den sanne jøden er ikke den som er det i det ytre; og sann omskjærelse er heller ikke den som skjer i det ytre, på kjøttet;
29 men den som er jøde i det skjulte, han er sann jøde, og den sanne omskjærelsen er hjertets omskjærelse i Ånden, ikke i bokstaven. En slik har sin ros fra Gud, ikke fra mennesker.
