## Kapittel 5

1 Da vi nå altså er rettferdiggjort av troen, har vi fred med Gud ved vår Herre Jesus Kristus,
2 ved hvem vi også har fått adgang ved troen til denne nåde i hvilken vi står, og vi roser oss av håp om Guds herlighet;
3 ja, ikke bare det, men vi roser oss også av våre trengsler, for vi vet at trengselen virker tålmodighet,
4 og tålmodigheten et prøvet sinn, og det prøvede sinn håp,
5 og håpet gjør ikke til skamme, fordi Guds kjærlighet er utøst i våre hjerter ved den Hellige Ånd, som er oss gitt.
6 For mens vi enda var skrøpelige, døde Kristus til fastsatt tid for ugudelige.
7 For neppe vil noen gå i døden for en rettferdig - for en som er god, kunne kanskje noen ta seg på å dø -
8 men Gud viser sin kjærlighet mot oss derved at Kristus døde for oss mens vi enda var syndere.
9 Så meget mere skal vi da, etter at vi nå er rettferdiggjort ved hans blod, ved ham bli frelst fra vreden.
10 For så sant vi ble forlikt med Gud ved hans Sønns død da vi var fiender, så skal vi så meget mere bli frelst ved hans liv etter at vi er blitt forlikt;
11 ja, ikke bare det, men vi roser oss også av Gud ved vår Herre Jesus Kristus, ved hvem vi nå har fått forlikelsen.
12 Derfor, slik som synden kom inn i verden ved ett menneske, og døden ved synden, og døden slik trengte igjennom til alle mennesker, fordi de syndet alle -
13 for vel var det synd i verden før loven, men synden tilregnes ikke hvor det ingen lov er;
14 men allikevel hersket døden fra Adam til Moses også over dem som ikke hadde syndet i likhet med Adams overtredelse, han som er et forbillede på den som skulle komme.
15 Men ikke er det med nådegaven slik som med fallet; for er de mange død ved den enes fall, da er meget mere Guds nåde og gaven i det ene menneske Jesu Kristi nåde blitt overvettes rik for de mange.
16 Og ikke er det med gaven slik som det ble da én syndet; for dommen ble til fordømmelse for éns skyld, men nådegaven til frifinnelsesdom for mange falls skyld.
17 For kom døden til å herske ved den ene på grunn av den enes fall, så skal meget mere de som får nådens og rettferdighets-gavens overvettes rikdom, leve og herske ved den ene, Jesus Kristus.
18 Altså: slik som éns fall ble til fordømmelse for alle mennesker, slik ble også éns rettferdige gjerning til livsens rettferdiggjørelse for alle mennesker;
19 for slik som de mange er blitt syndere ved det ene menneskes ulydighet, så skal også de mange bli rettferdige ved den enes lydighet.
20 Men loven kom til for at fallet skulle bli stort; men hvor synden ble stor, ble nåden enda større,
21 for at slik som synden hersket ved døden, så skulle også nåden herske ved rettferdighet til et evig liv ved Jesus Kristus, vår Herre.
