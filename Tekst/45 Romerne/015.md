## Kapittel 15

1 Vi som er sterke, er skyldige til å bære de svakes skrøpeligheter og ikke være oss selv til behag;
2 enhver av oss være sin neste til behag, til hans gagn, til oppbyggelse!
3 For Kristus levde heller ikke seg selv til behag, men, som skrevet er: Deres hån som hånte deg, falt på meg.
4 For alt som før er skrevet, det er skrevet oss til lærdom, for at vi skal ha håp ved det tålmod og den trøst som skriftene gir.
5 Men tålmodets og trøstens Gud gi dere å ha ett sinn innbyrdes etter Kristi Jesu forbillede,
6 så at dere enige, med én munn, kan prise Gud og vår Herre Jesu Kristi Far!
7 Derfor ta dere av hverandre, slik som og Kristus tok seg av dere til Guds ære!
8 Jeg mener: Kristus er blitt en tjener for de omskårne for Guds sanndruhets skyld, for å stadfeste løftene til fedrene,
9 men hedningene skal prise Gud for miskunnhet, som skrevet er: Derfor vil jeg prise deg iblant hedninger og lovsynge ditt navn.
10 Og igjen sier Skriften: Gled dere, dere hedninger, sammen med hans folk!
11 Og igjen: Lov Herren, alle hedninger, og pris ham, alle folk!
12 Og igjen sier Jesaja: Det skal komme det Isais rotskudd, han som reiser seg for å herske over hedninger; på ham skal hedningene håpe.
13 Men håpets Gud fylle dere med all glede og fred i deres tro, så dere kan være rike på håp ved den Hellige Ånds kraft!
14 Men jeg har også den sikre tro om dere, mine brødre, at dere av dere selv er fulle av godhet, fylt med all kunnskap, i stand til også å formane hverandre;
15 men allikevel har jeg til dels skrevet dere noe djervt til for igjen å påminne dere, etter den nåde som er meg gitt av Gud,
16 at jeg skal være Kristi Jesu offerprest for hedningene, idet jeg prestelig forvalter Guds evangelium, for at hedningene kan bli et velbehagelig offer, helliget ved den Hellige Ånd.
17 Derfor har jeg min ros i Kristus Jesus, i min tjeneste for Gud;
18 for jeg vil ikke driste meg til å tale om annet enn det som Kristus har virket ved meg for å føre hedningene til lydighet, ved ord og gjerning,
19 ved tegns og underes kraft, ved Åndens kraft, så at jeg fra Jerusalem og rundt omkring like til Illyria har fullt kunngjort Kristi evangelium,
20 dog så at jeg satte min ære i å forkynne evangeliet, ikke der hvor Kristus allerede var nevnt, for at jeg ikke skulle bygge på fremmed grunnvoll,
21 men, som skrevet er: De som ikke har fått budskap om ham, skal se, og de som ikke har hørt, skal forstå.
22 Derved især er jeg blitt hindret fra å komme til dere;
23 men nå, da jeg ikke lenger har rom i disse land, men i mange år har hatt lengsel etter å komme til dere,
24 håper jeg å få se dere på gjennemreisen når jeg drar til Spania, og få følge av dere dit når jeg først i noen mon har hatt godt av dere.
25 Men nå drar jeg til Jerusalem i de helliges tjeneste.
26 For Makedonia og Akaia har villet gjøre et sammenskudd for de fattige blant de hellige i Jerusalem.
27 De har så villet, og de står også i gjeld til dem; for har hedningene fått del i deres åndelige goder, da er de også skyldige til å tjene dem med de timelige.
28 Når jeg da har fullført dette og lagt denne frukt i deres hender, vil jeg dra derfra gjennom deres by til Spania,
29 og jeg vet at når jeg kommer til dere, skal jeg komme med en fylde av Kristi velsignelse.
30 Men jeg formaner dere, brødre, ved vår Herre Jesus Kristus og ved Åndens kjærlighet at dere strider sammen med meg i deres bønner for meg til Gud,
31 for at jeg må utfries fra de vantro i Judea, og mitt ærend til Jerusalem må tekkes de hellige,
32 så jeg kan komme til dere med glede, om Gud så vil, og få fornye meg sammen med dere.
33 Fredens Gud være med dere alle! Amen.
