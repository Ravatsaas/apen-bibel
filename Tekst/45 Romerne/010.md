## Kapittel 10

### Lengsel etter Israels frelse

1 Brødre, mitt hjertes ønske og min bønn til Gud for Israel er at de skal bli frelst.
2 For jeg vitner om dem at de har nidkjærhet for Gud, men uten rett forstand;
3 de kjente ikke Guds rettferdighet, men strevde heller etter å etablere sin egen rettferdighet, og derfor underodrnet de seg ikke under Guds rettferdighet.
4 For Kristus er lovens ende, til rettferdighet for alle som tror.

### Rettferdighet ved tro

5 For Moses skriver om rettferdigheten som kommer ved loven: «Den som gjør disse tingene, skal leve ved dem.»
6 Men rettferdigheten ved troen sier dette: «Ikke si i hjertet ditt; ‘Hvem skal stige opp til himmelen?’» (det vil si, for å hente Kristus ned),
7 eller «Hvem skal stige ned i avgrunnen?» (det vil si, for å hente Kristus opp fra de døde)
8 Men hva sier den? «Ordet er nær deg, i munnen din og i hjertet ditt» (det vil si troens ord, som vi forkynner)
9 For dersom du bekjenner med munnen at Jesus er Herre, og tror i hjertet at Gud vakte ham opp fra de døde, så skal du bli frelst.
10 For med hjertet tror en til rettferdighet, og med munnen bekjenner en til frelse.

11 For Skriften sier: «Hver den som tror på ham, skal ikke bli til skamme.»
12 Det er ingen forskjell på jøde og greker; de har alle samme Herre, som er rik nok for alle som kaller på ham.
13 For alle som kaller på Herrens navn, skal bli frelst.

### Troen kommer ved forkynnelsen

14 Men hvordan kan de kalle på noen som de ikke tror på? Og hvordan kan de tro noe de ikke har hørt? Og hvordan kan de høre uten at det er noen som forkynner?
15 Og hvordan kan de forkynne uten at de blir sendt ut? Som det er skrevet: «Hvor vakre føttene deres er, som forkynner fred, som bærer godt budskap!»
16 Men ikke alle var lydige mot evangeliet. For Jesaja sier: «Herre, hvem trodde vel det han hørte fra oss?»
17 Så kommer altså troen ved forkynnelsen, og forkynnelsen ved Kristi ord.

18 Men jeg spør, har de da ikke fått høre? Jo det har de for visst; «stemmen deres gikk ut til hele jorden, og ordene deres til verdens ende.»
19 Jeg spør igjen, visste Israel ikke om det? Først sier Moses; «Jeg vil gjøre dere nidkjære ved det som ikke er et folk. Ved et uforstandig folk vil jeg gjøre dere sinte»
20 og Jesaja våger seg til å si; «Jeg ble funnet av dem som ikke søkte meg; jeg åpenbarte meg for dem som ikke spurte etter meg»
21 men om Israel sier han; «Hele dagen rakte jeg hendene ut til et ulydig og gjenstridig folk.»
