## Kapittel 4

1 Hva skal vi da si at vår far Abraham har opnådd etter kjødet?
2 For ble Abraham rettferdiggjort av gjerninger, da har han noe å rose seg av. Men det har han ikke for Gud;
3 for hva sier Skriften? Abraham trodde Gud, og det ble regnet ham til rettferdighet;
4 men den som har gjerninger, ham tilregnes lønnen ikke av nåde, men som skyldighet;
5 den derimot som ikke har gjerninger, men tror på ham som rettferdiggjør den ugudelige, ham regnes hans tro til rettferdighet.
6 Slik priser også David det menneske salig som Gud tilregner rettferdighet uten gjerninger:
7 Salige er de hvis overtredelser er forlatt, og hvis synder er skjult,
8 salig er den mann som Herren ikke tilregner synd.
9 Gjelder nå denne saligprisning de omskårne, eller også de uomskårne? Vi sier jo at troen ble regnet Abraham til rettferdighet;
10 hvordan ble den da tilregnet ham? da han var omskåret, eller da han hadde forhud? Ikke da han var omskåret, men da han hadde forhud,
11 og han fikk omskjærelsens tegn som et segl på rettferdigheten ved den tro som han hadde da han var uomskåret, for at han skulle være far til alle de uomskårne som tror, så rettferdigheten kunne tilregnes også dem,
12 og far til de omskårne som ikke bare har omskjærelsen, men også vandrer i fotsporene av den tro som vår far Abraham hadde da han var uomskåret.
13 For ikke ved loven fikk Abraham eller hans ætt det løfte at han skulle være arving til verden, men ved troens rettferdighet.
14 For dersom de som holder seg til loven, er arvinger, da er troen blitt unyttig, og løftet blitt til intet;
15 for loven virker vrede; men hvor det ikke er noen lov, er det heller ingen overtredelse.
16 Derfor fikk han løftet ved troen, for at det kunne være som en nåde, så løftet kunne stå fast for hele ætten, ikke bare for den som har loven, men også for den som har Abrahams tro, han som er far til oss alle
17 - som skrevet er: Til mange folks far har jeg satt deg - for Guds åsyn, hvem han trodde, han som gjør de døde levende og nevner det som ikke er til, som om det var til.
18 Mot håp trodde han med håp, for at han skulle bli mange folks far etter det som sagt var: Så skal din ætt bli;
19 og uten å bli svak i troen så han på sitt eget legeme, som var utlevd, han var nesten hundre år gammel, og på Saras utdødde morsliv;
20 på Guds løfte tvilte han ikke i vantro, men ble sterk i sin tro, idet han gav Gud æren
21 og var helt sikker på at det han hadde lovt, det var han også mektig til å gjøre.
22 Derfor ble det også regnet ham til rettferdighet.
23 Men ikke bare for hans skyld er det skrevet at det ble tilregnet ham,
24 men også for vår skyld, som det vil bli tilregnet, vi som tror på ham som oppvakte Jesus, vår Herre, fra de døde,
25 han som ble gitt for våre overtredelser og oppreist til vår rettferdiggjørelse.
