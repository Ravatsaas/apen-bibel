## Kapittel 4

### Abrahams rettferdiggjørelse ved tro

1 Hva skal vi da si at vår far Abraham har oppnådd etter kjøttet?
2 For hvis Abraham ble rettferdiggjort av gjerninger har han noe å rose seg av. Men det har han ikke for Gud.
3 For hva sier Skriften? 

> «Abraham trodde Gud, og det ble regnet ham til rettferdighet.»

4 Men den som arbeider tilregnes ikke lønn av nåde, men av forpliktelse.
5 Men den som ikke arbeider, men tror på ham som rettferdiggjør den ugudelige, for ham regnes troen til rettferdighet.

6 Slik snakker David om saligheten til den som Gud tilregner rettferdighet uten gjerninger:

> 7 «Salige er de som har fått overtredelsene sine tilgitt, 
> og syndene sine skjult.
> 8 Salig er den som Herren ikke tilregner synd.»

9 Er denne saligheten bare for de omskårne, eller de uomskårne også? Vi sier jo at troen ble regnet Abraham til rettferdighet.
10 Når ble den da tilregnet ham? Da han var omskåret, eller da han hadde forhud? Ikke da han var omskåret, men da han hadde forhud.
11 Og han fikk omskjærelsens tegn som et segl på rettferdigheten ved troen som han hadde da han var uomskåret. Slik er han far til alle de uomskårne som tror, så rettferdigheten også kunne tilregnes dem.
12 HaOg han er far til de omskårne som ikke bare har omskjærelsen, men også vandrer i fotsporene av den troen som vår far Abraham hadde da han var uomskåret.

13 For det var ikke ved loven Abraham eller hans slekt fikk løftet at han skulle være arving til verden, men ved troens rettferdighet.
14 For dersom de som holder seg til loven er arvinger, så er troen blitt unyttig, og løftet blitt til ingenting.
15 Loven fører til vrede, for der det ikke er noen lov er det heller ingen overtredelse.
16 Derfor fikk han løftet ved troen, så det kunne være av nåde; så løftet kunne stå fast for hele slekten, og ikke bare for den som har loven, men også for den som har samme tro som Abrahams, han som er far til oss alle
17  - Som det står skrevet: «Til mange folks far har jeg satt deg» - Han er vår far for Guds ansikt, som han trodde; han som gjør de døde levende og befaler det som ikke enda finnes som om det allerede er til.

18 Når alt håp var ute trodde han med håp at han skulle bli far til mange folk, på grunn av det som var sagt: «Slik skal din slekt bli».
19 Og uten å bli svak i troen så han på sin egen, utlevde kropp - for han var nesten hundre år gammel - og på Saras døde morsliv.
20 Men han tvilte ikke på Guds løfte i vantro, men ble sterk i troen og gav Gud æren.
21 Han var helt sikker på at det Gud hadde lovet var han også i stand til å gjøre.
22 Derfor ble det også regnet ham til rettferdighet.

23 Men det er ikke bare for hans skyld det er skrevet at troen ble tilregnet ham.
24 Men også for vår skyld, som troen vil bli tilregnet, vi som tror på ham som vakte Jesus, vår Herre, opp fra de døde,
25 han som ble gitt for våre overtredelser og oppreist til vår rettferdiggjørelse.
