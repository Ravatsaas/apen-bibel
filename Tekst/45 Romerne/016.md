## Kapittel 16

1 Jeg anbefaler dere Føbe, vår søster, som er menighets-tjenerinne i Kenkreæ,
2 at dere tar imot henne i Herren, som det sømmer seg for de hellige, og går henne til hånde i alt som hun måtte trenge deres hjelp i; for hun har også gått mange til hånde, ja meg selv.
3 Hils Priska og Akvilas, mine medarbeidere i Kristus Jesus,
4 de som har våget sitt eget liv for mitt, og som ikke alene jeg takker, men også alle menigheter av hedningene,
5 og hils menigheten i deres hus. Hils Epenetus, min elskede, som er Asias førstegrøde for Kristus.
6 Hils Maria, som har arbeidet meget for dere.
7 Hils Andronikus og Junias, mine frender og mine medfanger, de som har et godt navn blant apostlene, de som også før meg er kommet til Kristus.
8 Hils Amplias, min elskede i Herren.
9 Hils Urbanus, vår medarbeider i Kristus, og Stakys, min elskede.
10 Hils Apelles, den prøvede i Kristus. Hils dem av Aristobulus' hus.
11 Hils Herodion, min frende. Hils dem av Narkissus' hus som er i Herren.
12 Hils Tryfena og Tryfosa, som har arbeidet i Herren. Hils Persis, den elskede, som har arbeidet meget i Herren.
13 Hils Rufus, den utvalgte i Herren, og hans og min mor.
14 Hils Asynkritus, Flegon, Hermes, Patrobas, Hermas, og brødrene hos dem.
15 Hils Filologus og Julia, Nereus og hans søster og Olympas, og alle de hellige hos dem.
16 Hils hverandre med et hellig kyss! Alle Kristi menigheter hilser dere.
17 Men jeg formaner dere, brødre, til å holde øye med dem som volder tvedrakten og anstøtene imot den lære som dere har lært, og gå av veien for dem;
18 for disse tjener ikke vår Herre Jesus Kristus, men sin egen buk, og ved sin søte tale og sine fagre ord dårer de de enfoldiges hjerter.
19 For ordet om deres lydighet er kommet ut til alle; derfor gleder jeg meg over dere, men jeg ønsker at dere skal være vise til det gode og rene for det onde.
20 Men fredens Gud skal i hast knuse Satan under deres føtter. Vår Herre Jesu Kristi nåde være med dere!
21 Timoteus, min medarbeider, og Lukius og Jason og Sosipater, mine frender, hilser dere.
22 Jeg Tertius, som nedskriver brevet, hilser dere i Herren.
23 Gajus, min og hele menighetens vert, hilser dere. Erastus, byens regnskapsfører, og broderen Kvartus hilser dere.
24 Vår Herre Jesu Kristi nåde være med dere alle! Amen.
25 Men ham som er mektig til å styrke dere etter mitt evangelium og Jesu Kristi forkynnelse, etter åpenbaringen av den hemmelighet som har vært fortidd i evige tider,
26 men nå er kommet for lyset og ved profetiske skrifter etter den evige Guds befaling kunngjort for alle folk for å virke troens lydighet,
27 ham, den ene vise Gud ved Jesus Kristus, være æren i all evighet! Amen.
