## Kapittel 8

### Frihet og liv i Ånden

1 Så er det da ingen fordømmelse for dem som er i Kristus Jesus;
2 for livets Ånds lov har i Kristus Jesus satt meg fri fra syndens og dødens lov.
3 For det som var umulig for loven, siden den var maktesløs mot kjøttet, det gjorde Gud: Han sendte sin Sønn i samme slags kjøtt som syndere har, som offer for synd, og avsa dom over synden i kjøttet,
4 slik at lovens krav skulle bli oppfylt i oss; vi som ikke vandrer etter kjøttet, men etter Ånden.

5 For de som lever etter kjøttet, er opptatt av det som tilhører kjøttet; men de som lever etter Ånden, er opptatt av det som tilhører Ånden.
6 For kjøttet vil ha død, men Ånden vil ha liv og fred.
7 Kjøttet er fiendtlig innstilt mot Gud – for det er ikke lydig mot Guds lov, og kan heller ikke være det -
8 og de som er i kjøttet, kan ikke behage Gud.

9 Men dere er ikke i kjøttet, men i Ånden, så sant Guds Ånd bor i dere. For om noen ikke har Kristi Ånd så tilhører han ikke Kristus.
10 Men hvis Kristus er i dere, er vel nok kroppen død på grunn av synd, men Ånden er levende på grunn av rettferdighet.
11 For dersom hans Ånd som vakte Jesus opp fra de døde bor i dere, så skal han som vakte Kristus opp fra de døde, også gjøre deres dødelige kropper levende ved sin Ånd, som bor i dere.

12 Derfor, brødre, står vi ikke i gjeld til kjøttet, så vi skulle leve etter det.
13 For dersom dere lever etter kjøttet skal dere dø, men dersom dere ved Ånden dreper kroppens gjerninger skal dere leve.
14 For alle som drives av Guds Ånd, de er Guds barn.
15 Dere fikk jo ikke slavenes ånd, så dere skulle frykte igjen. Men dere fikk Ånden som tilhører Guds barn, som lar oss rope: «Abba, Far!»
16 Ånden selv vitner med vår ånd at vi er Guds barn.

### Guds barn skal åpenbares

17 Men er vi barn, så er vi også arvinger – Guds arvinger og Kristi medarvinger – så hvis vi lider med ham, skal vi også herliggjøres med ham.
18 For jeg fastholder at lidelsene i denne tidsalderen ikke er noen ting i forhold til den herligheten som skal åpenbares på oss.
19 For skaperverket venter med lengsel på at Guds barn skal åpenbares.
20 Skaperverket ble jo lagt under forgjengelighet – ikke frivillig, men etter viljen til ham som underla det – 
21 i håp om at også skaperverket skal bli frigjort fra slaveri under forgjengeligheten, til herlighetens frihet som tilhører Guds barn.

22 For vi vet at hele skaperverket sukker og lider sammen inntil nå.
23 Ja, ikke bare det, men også vi som allerede har Åndens førstegrøde, også vi sukker med oss selv, i lengsel etter i vår adopsjon som hans barn; frikjøpelsen av kroppene våre.
24 For i dette håpet er vi frelst. Men et håp som er synlig er ikke lenger et håp. For hvorfor skulle noen håpe det som han ser?
25 Men dersom vi håper det vi ikke ser, så lengter vi etter det med tålmodighet.

### Åndens forbønn

26 På samme måte kommer også Ånden oss til hjelp i vår skrøpelighet. For vi vet ikke å be slik som vi burde, men Ånden selv går i forbønn for oss med sukk som ord ikke kan uttrykke.
27 Og han som gransker hjertene vet hva Åndens begjær er; og han går i forbønn for de hellige etter Guds vilje.

### Guds utvelgelse

28 Og vi vet at alle ting tjener dem til gode som elsker Gud; de som er kalte etter hans hensikt.
29 For dem som han kjente på forhånd, dem har han også på forhånd valgt ut til å bli gjort like med hans Sønns bilde, for at han skulle være den førstefødte blant mange brødre.
30 Og dem som han valgte ut på forhånd, dem har han også kalt. Og dem som han kalte, dem har han også rettferdiggjort; og dem som han rettferdiggjorde, dem har han også herliggjort.

31 Hva skal vi da si til dette? Hvis Gud for oss, hvem er da imot oss?
32 Han som ikke sparte sin egen Sønn, men gav ham for oss alle, hvordan skal han kunne annet enn gi oss alle ting sammen med ham?
33 Hvem vil anklage Guds utvalgte? Gud er den som rettferdiggjør;
34 hvem er den som fordømmer? Kristus er den som er død. Ja mer enn det, han er den som er stått opp igjen, og som er ved Guds høyre hånd, og som går i forbønn for oss.
35 Hvem vil skille oss fra Kristi kjærlighet? Trengsel eller angst eller forfølgelse eller sult eller nakenhet eller fare eller sverd?
36 Som det er skrevet: «For din skyld drepes vi dagen lang. Vi blir regnet som slaktesauer.»
37 Men i alt dette vinner vi mer enn seier ved ham som elsket oss.
38 For jeg er sikker på at hverken død eller liv, hverken engler eller åndeverdenens herskere, hverken det som nå er eller det som skal komme, eller noen krefter,
39 hverken høyde eller dybde eller noen annen skapning skal kunne skille oss fra Guds kjærlighet i Kristus Jesus, vår Herre.
