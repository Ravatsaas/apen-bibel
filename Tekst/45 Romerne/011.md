## Kapittel 11

1 Jeg sier altså: Har da Gud forkastet sitt folk? Langt derifra! også jeg er jo en israelitt, av Abrahams ætt, av Benjamins stamme;
2 Gud har ikke forkastet sitt folk, som han forut kjente. Eller vet dere ikke hva Skriften sier på det sted om Elias, hvordan han treder fram for Gud mot Israel:
3 Herre! dine profeter drepte de, dine alter rev de ned, og jeg ble alene tilbake, og de står meg etter livet.
4 Men hva sier Guds svar til ham? Jeg har levnet meg syv tusen menn som ikke har bøyet kne for Ba'al.
5 Slik er det da også i denne tid blitt en levning tilbake etter nådens utvelgelse;
6 men er det av nåde, da er det ikke mere av gjerninger, ellers blir nåden ikke mere nåde.
7 Hvordan altså? Det som Israel attrår, det har det ikke nådd; men de utvalgte har nådd det, de andre er blitt forherdet,
8 som skrevet er: Gud gav dem en treghets ånd, øyne til ikke å se med og ører til ikke å høre med, inntil den dag idag.
9 Og David sier: La deres bord bli dem til en strikke og en snare og en felle og en gjengjeldelse for dem!
10 la deres øyne bli formørket, så de ikke ser, og bøy alltid deres rygg!
11 Jeg sier altså: Har de da snublet for å falle? Langt derifra! men ved deres fall er frelsen kommet til hedningene, for at dette skal vekke dem til nidkjærhet;
12 men er deres fall en rikdom for verden, og er tapet av dem en rikdom for hedninger, hvor meget mere da deres fylde!
13 For til dere taler jeg, dere hedninger! Så sant som jeg er hedningenes apostel, priser jeg mitt embede,
14 om jeg bare kunne vekke mine kjødelige frender til nidkjærhet og få frelst noen av dem.
15 For er verden blitt forlikt med Gud ved deres forkastelse, hva annet vil da deres antagelse bli enn liv av døde?
16 Men er førstegrøden hellig, da er deigen det også, og er roten hellig, da er greinene det også.
17 Om nå allikevel noen av greinene ble avbrutt, og du som var en vill oljekvist, ble innpodet iblandt dem og fikk del med dem i oljetreets rot og fedme,
18 da ros deg ikke mot greinene! men hvis du roser deg, så er det dog ikke du som bærer roten, men roten som bærer deg.
19 Du vil da si: greinene ble avbrutt for at jeg skulle bli innpodet.
20 Vel! ved sin vantro ble de avbrutt, men du står ved din tro; vær ikke overmodig, men frykt!
21 for sparte Gud ikke de naturlige greiner, da vil han heller ikke spare deg.
22 Så se da Guds godhet og strenghet: Strenghet er over dem som er falt, men over deg er Guds godhet, såfremt du holder deg til hans godhet, ellers skal også du bli avhugget.
23 Men hine skal også bli innpodet, såfremt de ikke holder ved i sin vantro; for Gud er mektig til å innpode dem igjen.
24 For ble du avhugget av det oljetre som er vilt av naturen, og mot naturen innpodet i et godt oljetre, hvor meget mere skal de da bli innpodet i sitt eget oljetre, disse som av naturen hører det til.
25 For jeg vil ikke, brødre, at dere skal være uvitende om denne hemmelighet - for at dere ikke skal tykkes dere selv kloke - at forherdelse delvis er kommet over Israel, inntil fylden av hedningene er kommet inn,
26 og slik skal hele Israel bli frelst, som skrevet er: Fra Sion skal redningsmannen komme, han skal bortrydde ugudelighet fra Jakob,
27 og når jeg borttar deres synder, da er dette min pakt med dem.
28 Etter evangeliet er de fiender for deres skyld, men etter utvelgelsen er de elsket for fedrenes skyld;
29 for sine nådegaver og sitt kall angrer Gud ikke på.
30 For slik som dere før var ulydige mot Gud, men nå har fått miskunn ved disses ulydighet,
31 så har også disse nå vært ulydige, for at de også skal få miskunn ved den miskunn som er blitt dere til del;
32 for Gud har overgitt dem alle til ulydighet for at han kunne miskunne seg over dem alle.
33 O dyp av rikdom og visdom og kunnskap hos Gud! Hvor uransakelige hans dommer er, og hvor usporlige hans veier!
34 For hvem kjente Herrens sinn? eller hvem var hans rådgiver?
35 Eller hvem gav ham noe først, så han skulle få vederlag igjen?
36 For av ham og ved ham og til ham er alle ting; ham være æren i evighet! Amen.
