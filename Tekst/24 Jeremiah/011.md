## Kapittel 11

1 Dette er det ord som kom til Jeremias fra Herren:
2 Hør denne pakts ord og tal til Judas menn og til Jerusalems innbyggere!
3 Og du skal si til dem: Så sier Herren, Israels Gud: Forbannet være den mann som ikke hører denne pakts ord,
4 den som jeg befalte deres fedre den dag jeg førte dem ut av Egypt, av jernovnen, da jeg sa: Hør på min røst og gjør disse ting i ett og alt slik som jeg befaler dere, så skal dere være mitt folk, og jeg vil være deres Gud,
5 så jeg kan holde den ed jeg svor deres fedre, at jeg ville gi dem et land som flyter med melk og honning, slik som det kan sees på denne dag. Og jeg svarte: Amen, Herre!
6 Og Herren sa til meg: Rop ut alle disse ord i Judas byer og på Jerusalems gater og si: Hør denne pakts ord og gjør etter dem!
7 For jeg vidnet for deres fedre den dag jeg førte dem opp fra Egypt, og helt til denne dag, tidlig og sent, og sa: Hør på min røst!
8 Men de hørte ikke og vendte ikke sitt øre til; de fulgte hver sitt onde, hårde hjerte; så lot jeg komme over dem alle denne pakts ord, som jeg hadde befalt dem å holde, men som de ikke hadde holdt.
9 Og Herren sa til meg: Det er funnet en sammensvergelse blant Judas menn og blant Jerusalems innbyggere.
10 De har vendt tilbake til sine forfedres misgjerninger, de som ikke ville høre mine ord, og de har fulgt andre guder og dyrket dem; Israels hus og Judas hus har brutt den pakt som jeg gjorde med deres fedre.
11 Derfor sier Herren så: Se, jeg fører en ulykke over dem, som de ikke kan komme unna, og når de roper til meg, vil jeg ikke høre på dem.
12 Og Judas byer og Jerusalems innbyggere skal gå avsted og rope til de guder som de brenner røkelse for; men de skal ikke frelse dem i deres ulykkes tid.
13 For så mange som dine byer er, så mange er dine guder, Juda, og så mange som Jerusalems gater er, så mange alter har dere reist for den skammelige avgud, alter til å brenne røkelse på for Ba'al.
14 Og du skal ikke be for dette folk og ikke oppløfte klagerop og bønn for dem; for jeg hører ikke når de roper til meg for sin ulykkes skyld.
15 Hva har min elskede å gjøre i mitt hus? Vil de mange gjøre skammelige gjerninger og mene at det hellige offerkjøtt skal ta det bort fra deg? Når du gjør ondt, da jubler du.
16 Et grønt oljetre prydet med fager frukt kalte Herren deg; under stort og veldig bulder tenner han ild på det, og dets greiner brytes itu.
17 Og Herren, hærskarenes Gud, som plantet deg, har talt ondt over deg for den ondskaps skyld som Israels hus og Judas hus har gjort, så de har vakt min harme ved å brenne røkelse for Ba'al.
18 Herren lot meg få vite det*, og jeg vet det; da lot du meg se deres gjerninger. / {* mine fienders onde råd imot meg; JER 11, 19.}
19 Og jeg var som et spakferdig lam som føres bort for å slaktes, og jeg visste ikke at de hadde uttenkt onde råd mot meg og sagt: La oss ødelegge treet med dets frukt og utrydde ham av de levendes land, så ingen mere kommer hans navn i hu!
20 Men Herren, hærskarenes Gud, er en rettferdig dommer, han prøver nyrer og hjerte; jeg skal se din hevn over dem; for jeg har lagt min sak fram for deg.
21 Derfor sier Herren så om Anatots menn, som står deg etter livet og sier: Du skal ikke profetere i Herrens navn, for at du ikke skal dø for vår hånd,
22 - derfor sier Herren, hærskarenes Gud, så: Se, jeg vil hjemsøke dem; deres unge menn skal dø ved sverd, deres sønner og døtre skal dø av sult,
23 og de skal ikke ha noe tilbake; for jeg fører ulykke over Anatots menn i det år de blir hjemsøkt.
