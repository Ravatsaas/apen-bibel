## Kapittel 16

1 Og Herrens ord kom til meg, og det lød så:
2 Du skal ikke ta deg en hustru, og du skal ikke ha sønner og døtre på dette sted.
3 For så sier Herren om de sønner og døtre som fødes på dette sted, og om deres mødre som føder dem, og om deres fedre som avler dem i dette land:
4 En smertefull død skal de dø, ingen skal gråte over dem, og ingen begrave dem; til gjødsel på marken skal de bli, og ved sverd og hungersnød skal de omkomme, og deres lik skal bli til føde for himmelens fugler og for jordens dyr.
5 For så sier Herren: Gå ikke inn i sørgehus, og gå ikke avsted for å holde klage over en død, og vis dem ikke medynk! For jeg har tatt min fred bort fra dette folk, sier Herren, min miskunnhet og barmhjertighet.
6 Og de skal dø, både store og små, i dette land; de skal ikke begraves, og ingen skal holde klage over dem eller skjære i sitt kjøtt eller rake håret av for deres skyld.
7 Og ingen skal bryte brød til dem for å trøste dem i sorgen over en avdød, og ingen skal gi noen trøstens beger å drikke når han har mistet far eller mor.
8 Og i gjestebudshus skal du heller ikke gå inn for å sitte hos dem og spise og drikke.
9 For så sier Herren, hærskarenes Gud, Israels Gud: Se, for deres øyne og i deres dager lar jeg fryds røst og gledes røst, brudgoms røst og bruds røst bli borte på dette sted.
10 Når du da forkynner dette folk alle disse ord, og de sier til deg: Hvorfor har Herren varslet all denne store ulykke over oss, hva er vår misgjerning, hva er vår synd som vi har gjort mot Herren vår Gud?
11 da skal du si til dem: Fordi deres fedre forlot meg, sier Herren, og fulgte andre guder og dyrket dem og tilbad dem, men forlot meg og ikke holdt min lov,
12 og dere har gjort verre synd enn deres fedre, dere som alle følger deres onde, hårde hjerte uten å høre på meg,
13 derfor vil jeg kaste dere ut av dette land, bort til et land dere ikke har kjent, hverken dere eller deres fedre, og der skal dere dyrke andre guder dag og natt, fordi jeg ikke vil gi dere nåde.
14 Se, derfor skal dager komme, sier Herren, da det ikke mere skal sies: Så sant Herren lever, han som førte Israels barn opp fra Egypt,
15 men: Så sant Herren lever, som førte Israels barn opp fra landet i nord og fra alle de land som han hadde drevet dem bort til. Og jeg vil føre dem tilbake til deres land, det som jeg gav deres fedre.
16 Se, jeg sender bud etter mange fiskere, sier Herren, og de skal fiske dem, og deretter sender jeg bud etter mange jegere, og de skal jage dem bort fra hvert fjell og fra hver haug og fra bergkløftene.
17 For mine øyne er rettet på alle deres veier; de er ikke skjult for mitt åsyn, og deres misgjerning er ikke dulgt for mine øyne.
18 Først vil jeg da gjengjelde deres misgjerning og deres synd dobbelt, fordi de vanhelliget mitt land med sine avskyelige avguders døde kropper og fylte min arvedel med sine avskyeligheter.
19 Herre, min styrke og mitt sterke vern og min tilflukt på nødens dag! Til deg skal hedningefolk komme fra jordens ender og si: Bare løgn fikk våre fedre i arv, falske guder, og det var ingen iblant dem som kunne hjelpe.
20 Skal et menneske gjøre seg guder? De er jo ikke guder.
21 Se, derfor lar jeg dem denne gang kjenne, ja, jeg lar dem kjenne min hånd og min styrke, og de skal vite at mitt navn er Herren.
