## Kapittel 7

1 Dette er det ord som kom til Jeremias fra Herren:
2 Still deg i porten til Herrens hus og rop ut der dette ord og si: Hør Herrens ord, hele Juda, dere som går inn igjennom disse porter for å tilbe Herren!
3 Så sier Herren, hærskarenes Gud, Israels Gud: Bedre deres veier og deres gjerninger! Så vil jeg la dere bo på dette sted.
4 Sett ikke deres lit til løgnaktige ord, når folk sier: Her er Herrens tempel, Herrens tempel, Herrens tempel!
5 Men dersom dere bedrer deres veier og deres gjerninger, dersom dere skifter rett mellom mann og mann,
6 ikke undertrykker den fremmede, den farløse og enken og ikke utøser uskyldig blod på dette sted og ikke følger andre guder til ulykke for dere selv,
7 da vil jeg la dere bo på dette sted, i det land jeg gav deres fedre, fra evighet og til evighet.
8 Se, dere setter deres lit til løgnaktige ord - til ingen nytte.
9 Hvordan? Dere stjeler, slår ihjel, driver hor, sverger falsk og brenner røkelse for Ba'al og følger andre guder, som dere ikke kjenner,
10 og så kommer dere og står fram for mitt åsyn i dette hus som er kalt med mitt navn, og sier: Vi er frelst - og så tenker dere at dere fremdeles kan gjøre alle disse avskyelige ting?
11 Er da dette hus som er kalt med mitt navn, blitt en røverhule i deres øyne? Se, også jeg har sett det, sier Herren.
12 Gå til min bolig som var i Silo, der jeg i førstningen lot mitt navn bo, og se hva jeg har gjort med det for mitt folk Israels ondskaps skyld!
13 Og nå, fordi dere gjør alle disse gjerninger, sier Herren, og jeg talte til dere tidlig og sent, men dere hørte ikke, og jeg kalte på dere, men dere svarte ikke,
14 så vil jeg gjøre med det hus som er kalt med mitt navn, og som dere setter deres lit til, og med det sted jeg gav dere og deres fedre, slik som jeg har gjort med Silo,
15 og jeg vil kaste dere bort fra mitt åsyn, slik som jeg har bortkastet alle deres brødre, all Efra'ims ætt.
16 Og du, du skal ikke be for dette folk og ikke frembære klage og bønn for det og ikke trenge inn på meg; for jeg hører deg ikke.
17 Ser du ikke hva de gjør Judas byer og på Jerusalems gater?
18 Barna sanker ved, og fedrene tenner opp ild, og kvinnene elter deig for å lage kaker for himmelens dronning, og de utøser drikkoffer for andre guder, for å volde meg sorg.
19 Mon det er meg de volder sorg, sier Herren, mon ikke seg selv, så deres ansikter skal rødme av skam?
20 Derfor sier Herren, Israels Gud, så: Se, min vrede og min harme blir utøst over dette sted, over menneskene og dyrene, over markens trær og jordens frukt, og den skal brenne og ikke slukkes.
21 Så sier Herren, hærskarenes Gud, Israels Gud: Legg bare deres brennoffere til deres slaktoffere og et kjøtt!
22 For jeg har ikke talt med deres fedre og ikke gitt dem befaling på den dag jeg førte dem ut av Egypt, om brennoffer og slaktoffer;
23 men dette var det bud jeg gav dem: Hør på min røst! Så vil jeg være deres Gud, og dere skal være mitt folk, og dere skal vandre på alle de veier jeg befaler dere, så det må gå dere vel.
24 Men de hørte ikke og bøyde ikke sitt øre til meg, de fulgte sine egne tanker, sitt onde, hårde hjerte, og de vendte ryggen, ikke ansiktet til meg.
25 Like fra den dag deres fedre dro ut av Egypt, helt til denne dag sendte jeg til dere alle mine tjenere, profetene, daglig, tidlig og sent.
26 Men de hørte ikke på meg og bøyde ikke sitt øre til meg; de gjorde sin nakke hård, de bar seg verre at enn sine fedre.
27 Og du skal tale til dem alle disse ord, men de skal ikke høre på deg, og du skal rope til dem, men de skal ikke svare deg.
28 Og du skal si til dem: Dette er det folk som ikke har hørt på Herrens, sin Guds røst og ikke tatt imot tukt; redeligheten er gått til grunne og er utryddet av deres munn.
29 Klipp ditt hår av* og kast det bort og stem i en klagesang på de bare hauger! For Herren har forkastet og støtt fra seg den ætt som han er vred på. / {* Jerusalem.}
30 For Judas barn har gjort det som er ondt i mine øyne, sier Herren; de har satt sine styggedommer i det hus som er kalt med mitt navn, og gjort det urent.
31 Og de har bygget Tofet-haugene i Hinnoms sønns dal for å brenne opp sine sønner og sine døtre med ild, noe som jeg ikke har pålagt dem, og som ikke er oppkommet i mitt hjerte.
32 Se, derfor skal dager komme, sier Herren, da en ikke mere skal si Tofet eller Hinnoms sønns dal, men Drapsdalen; og de skal begrave folk i Tofet, fordi det ellers ikke er plass.
33 Og dette folks døde kropper skal bli til føde for himmelens fugler og for jordens dyr, uten at noen skremmer dem bort.
34 Og jeg lar fryds røst og gledes røst, brudgoms røst og bruds røst bli borte i Judas byer og Jerusalems gater, for til en ørken skal landet bli.
