## Kapittel 39

1 Da Jerusalem var inntatt - i Judas konge Sedekias' niende år, i den tiende måned, kom Babels konge Nebukadnesar og hele hans hær til Jerusalem og kringsatte byen;
2 i Sedekias' ellevte år, i den fjerde måned, på den niende dag i måneden, brøt de inn i byen -
3 da kom alle Babels konges stormenn inn og satte seg i Midtporten, Nergal-Sareser, Samgar-Nebu, Sarsekim, den øverste hoffmann, Nergal-Sareser, den øverste av magerne, og alle de andre stormenn hos Babels konge.
4 Men da Judas konge Sedekias og alle krigsmennene så dem, flyktet de og dro om natten ut av byen på veien til kongens have gjennom porten mellom begge murene; og kongen tok veien ut til ødemarken.
5 Og kaldeernes hær satte etter dem og nådde Sedekias igjen på Jerikos ødemarker, og de tok ham og førte ham opp til Babels konge Nebukadnesar i Ribla i Hamat-landet, og han avsa dom over ham.
6 Og Babels konge drepte Sedekias' sønner i Ribla for hans øyne; likeså drepte Babels konge alle de fornemme i Juda.
7 Og Sedekias lot han blinde, og han lot ham binde med to kobberlenker for å føre ham til Babel.
8 Og kongens hus og de hus som hørte folket til, brant kaldeerne opp med ild, og Jerusalems murer rev de ned.
9 Og resten av folket, dem som var blitt tilbake i byen, og overløperne som var gått over til ham, og resten av folket, dem som var blitt tilbake, dem bortførte Nebusaradan, høvdingen over livvakten, til Babel.
10 Bare noen av almuen, som ikke eide noe, lot Nebusaradan, høvdingen over livvakten, bli tilbake i Juda land, og på samme tid gav han dem vingårder og akrer.
11 Og Babels konge Nebukadnesar gav Nebusaradan, høvdingen over livvakten, befaling om Jeremias og sa:
12 Ta ham og la ditt øye våke over ham og gjør ham ikke noe ondt! Gjør med ham slik som han selv sier til deg!
13 Da sendte Nebusaradan, høvdingen over livvakten, og Nebusasban, den øverste av hoffmennene, og Nergal-Sareser, den øverste av magerne, og alle Babels konges stormenn,
14 de sendte bud og tok Jeremias ut av vaktgården, og de overgav ham til Gedalja, sønn av Akikam, Safans sønn, for at han skulle føre ham ut til sitt hus; og han ble boende der blant folket.
15 Men til Jeremias var Herrens ord kommet da han satt fast i vaktgården, og det lød så:
16 Gå og si til etioperen Ebed-Melek: Så sier Herren, hærskarenes Gud, Israels Gud: Se, jeg lar mine ord komme over denne by til det onde og ikke til det gode, og de skal bli oppfylt for dine øyne på den dag.
17 Men jeg vil redde deg på den dag, sier Herren, og du skal ikke bli overgitt i de menns hånd som du gruer for.
18 For jeg vil la deg undkomme, og du skal ikke falle for sverdet, men du skal få ditt liv til krigsbytte, fordi du satte din lit til meg, sier Herren.
