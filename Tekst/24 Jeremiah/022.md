## Kapittel 22

1 Så sa Herren: Gå ned til Judas konges hus og tal der dette ord:
2 Hør Herrens ord, du Judas konge som sitter på Davids trone, du selv og dine tjenere og ditt folk, dere som går inn gjennom disse porter!
3 Så sier Herren: Gjør rett og rettferdighet, fri den plyndrede ut av undertrykkerens hånd, og gjør ikke urett og vold mot den fremmede, den farløse og enken, og utøs ikke uskyldig blod på dette sted!
4 For dersom dere gjør etter dette ord, så skal konger som sitter på Davids trone, dra inn gjennom portene til dette hus på vogner og hester, kongen selv og hans tjenere og hans folk.
5 Men dersom dere ikke hører på disse ord, da sverger jeg ved meg selv, sier Herren, at dette hus skal bli ødelagt.
6 For så sier Herren om Judas konges hus: Et Gilead er du for meg, en Libanons topp; men sannelig, jeg vil gjøre deg til en ørken, til byer som ingen bor i.
7 Og jeg vil innvie ødeleggere mot deg, hver med sine våpen, og de skal hugge ned dine herligste sedrer og kaste dem på ilden.
8 Og mange hedninger skal gå forbi denne by og si til hverandre: Hvorfor har Herren gjort så med denne store by?
9 Og de skal svare: Fordi de forlot Herrens, sin Guds pakt og tilba andre guder og dyrket dem.
10 Gråt ikke over en død og klag ikke over ham! Gråt over ham som har draget bort! For han skal ikke mere komme tilbake og se sitt fødeland.
11 For så sier Herren om Judas konge Sallum[^1], Josias' sønn, som ble konge etter sin far Josias, og som dro bort fra dette sted: Han skal ikke mere komme tilbake hit;
12 men på det sted som de har ført ham til i fangenskap[^2], der skal han dø, og dette land skal han ikke se mere.
13 Ve ham som bygger sitt hus med urettferdighet og sine saler med urett, som lar sin neste slave for intet og ikke gir ham hans lønn,
14 som sier: Jeg vil bygge meg et rommelig hus og luftige saler, og som hugger ut vinduer på det og paneler det med sedertre og maler det med rødt.
15 Er du konge fordi du kappes[^3] i å bygge av sedertre? Din far - mon han ikke spiste og drakk og gjorde rett og rettferdighet? Da gikk det ham vel.
16 Han hjalp den elendige og fattige til hans rett; da gikk det vel. Er ikke dette å kjenne meg? sier Herren.
17 Men dine øyne og ditt hjerte er ikke rettet på annet enn på vinning og på å utøse den uskyldiges blod og på å bruke vold og undertrykkelse.
18 Derfor sier Herren så om Judas konge Jojakim, Josias' sønn: De skal ikke holde sørgehøytid over ham og rope: Ve, min bror! Ve, søster! De skal ikke holde sørgehøytid over ham og rope: Ve, herre! Ve, hans herlighet!
19 Som de begraver et esel, skal han begraves; de skal slepe ham bort og slenge ham vekk langt fra Jerusalems porter.
20 Stig opp[^4] på Libanon og skrik, og la din røst lyde i Basan og skrik fra Abarim[^5]! For alle dine elskere er knust.
21 Jeg talte til deg i din trygghet; men du sa: Jeg vil ikke høre. Dette var din ferd fra din ungdom av at du ikke hørte på min røst.
22 Alle dine førere skal vinden bortføre, og dine elskere må gå i fangenskap; ja, da skal du vanæres og bli til skamme for all din ondskaps skyld.
23 Du som bor på Libanon, som har ditt rede i sedrene, hvor du vil stønne når smerter kommer over deg, veer som den fødende kvinnes!
24 Så sant jeg lever, sier Herren, selv om du Konja[^6], Jojakims sønn, Judas konge, var en signetring på min høyre hånd, så ville jeg rive deg derfra.
25 Og jeg vil gi deg i deres hånd som står deg etter livet, og i deres hånd som du gruer for, i Babels konge Nebukadnesars hånd og i kaldeernes hånd.
26 Og jeg vil kaste deg og din mor som fødte deg, bort til et annet land, hvor dere ikke ble født, og der skal dere dø.
27 Men det land de stunder etter å komme tilbake til, til det skal de ikke komme tilbake.
28 Er han da en foraktet, knust lerkrukke, denne mann Konja, eller et kar som ingen bryr seg om? Hvorfor er de bortkastet, han og hans slekt, og slengt bort til det land de ikke kjente?
29 Land! land! land! Hør Herrens ord!
30 Så sier Herren: Skriv denne mann opp som barnløs, som en mann som ingen lykke har i sine levedager! For ingen av hans slekt skal mere få lykke til å sitte på Davids trone og herske over Juda.

[^1]:  d.e. Joakas. 2KG 23, 30-34. 2KR 36, 1-4. ESK 19, 3. 4.
[^2]:  d.e. Egypt.
[^3]:  med andre konger. FRK 3, 13; 5, 18. 2KG 22, 2.
[^4]:  Judas folk.
[^5]:  5MO 32, 49.
[^6]:  Konja eller Jekonja (JER 24, 1) d.s.s. Jojakin, 2KG 24, 6. 2KR 36, 9.
