## Kapittel 37

1 Og Sedekias, Josias' sønn, ble konge etter Konja*, Jojakims sønn for Babels konge Nebukadnesar hadde satt ham til konge i Juda land. / {* JER 22, 24.}
2 Men han og hans tjenere og landets folk hørte ikke på Herrens ord, som han talte ved profeten Jeremias.
3 Og kong Sedekias sendte Jehukal, Selemjas sønn, og presten Sefanja, Ma'asejas sønn, til profeten Jeremias og lot si: Be for oss til Herren vår Gud!
4 Jeremias gikk dengang inn og ut blant folket; de hadde enda ikke satt ham i fengsel.
5 Og Faraos hær hadde da draget ut fra Egypt, og da kaldeerne, som holdt Jerusalem kringsatt, spurte det, dro de bort fra Jerusalem.
6 Da kom Herrens ord til profeten Jeremias, og det lød så:
7 Så sier Herren, Israels Gud: Så skal dere si til Judas konge, som sendte dere til meg for å spørre meg: Se, Faraos hær, som har draget ut for å komme dere til hjelp, skal vende tilbake til sitt land, Egypt,
8 og kaldeerne skal komme igjen og stride mot denne by, og de skal innta den og brenne den opp med ild.
9 Så sier Herren: Dere må ikke dåre dere selv og si: Kaldeerne skal dra bort fra oss! For de skal ikke dra bort;
10 om dere så slo hele kaldeernes hær som strider mot dere, og det bare ble noen hårdt sårede tilbake iblant dem, så skulle disse stå opp, hver i sitt telt, og brenne denne by opp med ild.
11 Og da kaldeernes hær hadde draget bort fra Jerusalem for Faraos hærs skyld,
12 da gikk Jeremias ut av Jerusalem midt iblant folket for å gå til Benjamins land og hente sin arvelodd derfra.
13 Og da han var i Benjamin-porten, så sto der en høvedsmann for vakten ved navn Jerija, sønn av Selemja, sønn av Hananja; han grep fatt i profeten Jeremias og sa: Du vil gå over til kaldeerne.
14 Da sa Jeremias: Det er løgn; jeg vil ikke gå over til kaldeerne. Men Jerija hørte ikke på Jeremias, han grep ham og førte ham til høvdingene.
15 Da ble høvdingene vrede på Jeremias og slo ham, og de satte ham i fangehuset, i statsskriveren Jonatans hus; for det hadde de gjort til fengsel.
16 Da Jeremias var kommet i fangehullet, i kjelleren, og hadde sittet der i mange dager,
17 sendte kong Sedekias bud og lot ham hente, og kongen spurte ham i sitt hus i lønndom og sa: Er det noe ord fra Herren? Jeremias svarte: Ja, det er. Og så sa han: Du skal bli gitt i Babels konges hånd.
18 Deretter sa Jeremias til kong Sedekias: Hva har jeg syndet mot deg og dine tjenere og dette folk, siden dere har satt meg i fengsel?
19 Og hvor er nå deres profeter, de som profeterte for dere og sa: Babels konge skal ikke komme over dere og over dette land?
20 Og hør nå, herre konge! La min ydmyke bønn bæres fram for ditt åsyn og send meg ikke tilbake til statsskriveren Jonatans hus, for at jeg ikke skal dø der!
21 På kong Sedekias' bud holdt de Jeremias i varetekt i vaktgården og gav ham et brød til hver dag fra bakernes gate, inntil alt brødet i byen var fortært. Og Jeremias ble sittende i vaktgården.
