## Kapittel 27

1 I begynnelsen av Judas konge Sedekias'[^1], Josias' sønns regjering kom dette ord til Jeremias fra Herren:
2 Så sa Herren til meg: Gjør deg bånd og åk, og legg dem på din nakke!
3 Så skal du sende dem til Edoms konge og til Moabs konge og til Ammons barns konge og til Tyrus' konge og til Sidons konge med de sendemenn som kommer til Jerusalem til Sedekias, Judas konge,
4 og du skal befale dem å si til sine herrer: Så sier Herren, hærskarenes Gud, Israels Gud: Så skal dere si til deres herrer:
5 Jeg har gjort jorden, menneskene og dyrene som er på jorden, ved min store kraft og ved min utrakte arm, og jeg gir den til ham som er den rette i mine øyne.
6 Og nå har jeg gitt alle disse land i min tjener Nebukadnesars, Babels konges hånd; også markens dyr har jeg gitt ham til å tjene ham.
7 Og alle folkeslag skal tjene ham og hans sønn og hans sønnesønn, inntil tiden kommer også for hans land; da skal mange folkeslag og store konger gjøre ham til slave.
8 Og det folk og det rike som ikke vil tjene ham, Nebukadnesar, Babels konge, og som ikke vil bøye sin nakke under Babels konges åk, det folk vil jeg hjemsøke med sverd og hungersnød og pest, sier Herren, inntil jeg får gjort ende på dem ved hans hånd.
9 Og dere, hør ikke på deres profeter og spåmenn og på deres drømmer og på deres varseltydere og trollmenn, som sier til dere: Dere kommer ikke til å tjene Babels konge!
10 For det er løgn de profeterer for dere, så jeg må flytte dere fra deres land og drive dere bort, og dere må gå til grunne.
11 Men det folk som bøyer sin nakke under Babels konges åk og tjener ham, det vil jeg la bli i ro i sitt land, sier Herren, og det skal få dyrke det og bo i det.
12 Og til Judas konge Sedekias talte jeg alle de samme ord og sa: Bøy deres nakke under Babels konges åk og tjen ham og hans folk, så skal dere leve.
13 Hvorfor vil dere dø, du og ditt folk, ved sverd, hunger og pest, slik som Herren har talt om det folk som ikke vil tjene Babels konge?
14 Hør ikke på de profeters ord som sier til dere: Dere skal ikke komme til å tjene Babels konge! For det er løgn de profeterer for dere;
15 jeg har ikke sendt dem, sier Herren, men de profeterer falskelig i mitt navn, så jeg må drive dere bort, og dere må gå til grunne, dere og de profeter som profeterer for dere.
16 Og til prestene og til hele dette folk talte jeg og sa: Så sier Herren: Hør ikke på deres profeters ord når de profeterer for dere og sier: Se, karene i Herrens hus skal føres tilbake fra Babel nå snart! For det er løgn de profeterer for dere.
17 Hør ikke på dem, tjen Babels konge, så skal dere leve. Hvorfor skal denne by bli til en ørken?
18 Men dersom de er profeter, og dersom Herrens ord er hos dem, så la dem be Herren, hærskarenes Gud, at de kar som er blitt tilbake i Herrens hus og i Judas konges hus og i Jerusalem, ikke må komme til Babel!
19 For så sier Herren, hærskarenes Gud, om søylene og kobberhavet og fotstykkene og de andre ting som er blitt tilbake i denne by,
20 de som Babels konge Nebukadnesar ikke tok da han bortførte Judas konge Jekonja, Jojakims sønn, fra Jerusalem til Babel sammen med alt storfolket i Juda og Jerusalem -
21 så sier Herren, hærskarenes Gud, Israels Gud, om de kar som er blitt tilbake i Herrens hus og i Judas konges hus og i Jerusalem:
22 Til Babel skal de bli ført, og der skal de være til den dag da jeg ser etter dem, sier Herren, og fører dem opp og lar dem komme tilbake til dette sted.

[^1]:  JER 27, 3. 12. 20; 28, 1.
