## Kapittel 42

1 Da kom alle hærførerne, både Johanan, Kareahs sønn, og Jesanja, Hosajas sønn, og alt folket, både små og store,
2 og de sa til profeten Jeremias: La oss bære fram vår ydmyke bønn for deg og bed for oss til Herren din Gud for hele denne rest av folket - for bare noen få er vi igjen av de mange, slik som du selv ser oss her -
3 at Herren din Gud vil la oss få vite hvilken vei vi skal gå, og hva vi skal gjøre.
4 Profeten Jeremias sa til dem: Jeg skal gjøre det; jeg vil bede til Herren deres Gud etter deres ord, og hvert et ord Herren svarer dere, skal jeg forkynne dere; jeg skal ikke holde et eneste ord skjult for dere.
5 Da sa de til Jeremias: Herren være et sant og trofast vidne imot oss, dersom vi ikke gjør etter hvert ord som Herren din Gud sender deg til oss med!
6 Enten det er godt eller ondt, vil vi lyde Herrens, vår Guds røst, som vi sender deg til, for at det må gå oss vel, når vi lyder Herrens, vår Guds røst.
7 Ti dager etter kom Herrens ord til Jeremias.
8 Og han kalte til seg Johanan, Kareahs sønn, og alle hærførerne som var med ham, og alt folket, både små og store,
9 og han sa til dem: Så sier Herren, Israels Gud, som dere sendte meg til for å bære fram deres ydmyke bønn for hans åsyn:
10 Dersom dere blir i dette land, så vil jeg bygge dere opp og ikke bryte dere ned, plante dere og ikke rykke dere opp; for jeg angrer det onde jeg har gjort dere.
11 Frykt ikke for Babels konge, som dere nå frykter for, frykt ikke for ham, sier Herren; for jeg er med dere og vil frelse dere og fri dere av hans hånd.
12 Og jeg vil la dere finne barmhjertighet, og han skal forbarme seg over dere og la dere vende tilbake til deres land.
13 Men dersom dere sier: Vi vil ikke bli i dette land, og dere ikke lyder Herrens, deres Guds røst,
14 men sier: Nei, vi vil gå til Egypt, så vi kan slippe å se krig og høre basunens lyd og hungre etter brød, og der vil vi bli,
15 så hør nå derfor Herrens ord, dere som er blitt igjen av Juda: Så sier Herren, hærskarenes Gud, Israels Gud: Dersom dere setter dere fore å dra til Egypt, og dere drar dit for å bo der,
16 da skal sverdet dere frykter for, nå dere der i Egypt, og hungeren som dere er redde for, skal følge dere i hælene der i Egypt, og der skal dere dø.
17 Og alle de menn som har satt seg fore å dra til Egypt for å bo der, de skal dø ved sverd, hunger og pest, og ingen av dem skal bli igjen og slippe fra den ulykke som jeg lar komme over dem.
18 For så sier Herren, hærskarenes Gud, Israels Gud: Slik som min vrede og harme ble utøst over Jerusalems innbyggere, slik skal min harme bli utøst over dere når dere kommer til Egypt, og dere skal bli til en ed og til en forferdelse og en forbannelse og til spott, og dere skal ikke mere se dette sted.
19 Herren har talt til dere, dere som er blitt igjen av Juda: Dra ikke til Egypt! Dere skal vite at jeg har advart dere idag.
20 For dere farer vill og forspiller deres liv; dere har jo selv sendt meg til Herren deres Gud og sagt: Bed for oss til Herren vår Gud og forkynn oss alt det Herren vår Gud sier, og vi vil gjøre det.
21 Og jeg har forkynt dere det idag; men dere har ikke hørt på Herrens, deres Guds røst, og på alt det som han sendte meg til dere med.
22 Så skal dere nå vite at dere skal dø ved sverd, hunger og pest på det sted som dere stunder etter å komme til for å bo der.
