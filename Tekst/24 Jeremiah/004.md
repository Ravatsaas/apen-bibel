## Kapittel 4

1 Dersom du vender om, Israel, sier Herren, skal du få komme tilbake til meg, og dersom du tar dine vederstyggeligheter bort fra mitt åsyn, skal du ikke vanke hjemløs om,
2 og sverger du: Så sant Herren lever! i sannhet, med rett og rettferdighet, da skal hedningefolk velsigne seg i ham og rose seg av ham.
3 For så sier Herren til Judas menn og til Jerusalem: Bryt dere nytt land og så ikke blandt torner!
4 Omskjær dere for Herren og ta bort deres hjertes forhud, dere Judas menn og Jerusalems innbyggere, for at ikke min harme skal fare ut som ild og brenne, uten at noen slukker, for deres onde gjerningers skyld!
5 Forkynn det i Juda og kunngjør det i Jerusalem og si: Støt i basun i landet! Rop ut med full røst og si: Samle dere og la oss gå inn i de faste byer!
6 Løft opp banner bortimot Sion, flytt bort, stans ikke! Jeg lar ulykke komme fra nord og stor ødeleggelse.
7 En løve er steget opp fra sitt kratt, og folkenes ødelegger har brutt opp, har draget ut fra sitt hjem for å gjøre ditt land til en ørken; dine byer skal ødelegges, så ingen bor der.
8 Derfor omgjord dere med sekk, klag og skrik! For Herrens brennende vrede har ikke vendt seg fra oss.
9 Og på den dag, sier Herren, skal kongens forstand og høvdingenes forstand svikte, og prestene skal forferdes og profetene bli fylt av redsel.
10 Da sa jeg: Akk, Herre, Herre! Sannelig, ille har du sveket dette folk og Jerusalem, da du sa: Fred skal bli dere til del. Og nå er sverdet trengt inn i sjelen.
11 På den tid skal det sies til dette folk og til Jerusalem: En brennende vind fra de bare hauger i ørkenen blåser mot mitt folks datter, ikke til å kaste eller rense korn med.
12 Nei, en sterkere vind skal jeg la komme; nå vil også jeg avsi dom over dem.
13 Se, som skyer drar han* opp, og som stormvind er hans vogner, hans hester er lettere enn ørner; ve oss, vi er ødelagt. / {* fienden. JES 5, 28. HAB 1, 8.}
14 Vask ondskapen av ditt hjerte, Jerusalem, så du kan bli frelst! Hvor lenge skal dine syndige tanker bo i ditt indre?
15 For en røst kommer med tidende fra Dan og varsler ondt fra Efra'ims fjell.
16 Forkynn det for folkene, kunngjør det for Jerusalem: Voktere kommer fra det fjerne land, og de lar sin røst høre mot Judas byer.
17 Som markvoktere leirer de seg mot det rundt omkring; for mot meg har det vært gjenstridig, sier Herren.
18 Din ferd og dine gjerninger har voldt deg dette; dette er frukten av din ondskap, at det er bittert, at det når like til ditt hjerte.
19 Mine innvoller, mine innvoller! Jeg pines! Å mitt hjertes vegger! Mitt hjerte bruser i meg, jeg kan ikke tie! For basunlyd, krigsskrik har du hørt, min sjel!
20 Ødeleggelse på ødeleggelse roper de om; for hele landet er ødelagt; brått er mine telt ødelagt, i et øyeblikk mine telttepper.
21 Hvor lenge skal jeg se banneret, skal jeg høre basunlyd?
22 For uklokt er mitt folk, meg kjenner de ikke; de er uvettige barn, og uforstandige er de; de er vise til å gjøre det onde, men å gjøre det gode skjønner de ikke.
23 Jeg så jorden, og se, den var øde og tom; jeg så til himmelen, og dens lys var borte.
24 Jeg så fjellene, og se, de bevet, og alle haugene skalv.
25 Jeg så, og se, det var intet menneske mere, og alle himmelens fugler var fløyet bort.
26 Jeg så, og se, den fruktbare mark var en ørken, og alle dens byer var brutt ned av Herren, av hans brennende vrede.
27 For så sier Herren: En ørken skal hele landet bli; men jeg vil ikke gjøre aldeles ende på det.
28 Derfor skal jorden sørge, og himmelen der oppe sortne, fordi jeg har talt det og villet det så, og jeg angrer det ikke og tar det ikke tilbake.
29 For larmen av ryttere og bueskyttere er alle byer på flukt; de går inn i skogene og stiger opp på fjellene; alle byene er forlatt, det er ingen som bor i dem.
30 Og du, når du blir ødelagt, hva vil du da gjøre? Om du klær deg i purpur, om du pryder deg med gullstas, om du gjør dine øyne store med sminke, så er det fåfengt at du gjør deg yndig; dine elskere forsmår deg, de vil ta ditt liv.
31 For jeg hører et rop som av en kvinne i barnsnød, et angstskrik som av en kvinne når hun føder sitt første barn; det er Sions datter som roper; hun stønner, hun strekker ut sine hender og sier: Ve meg! Maktløs synker min sjel i morderes vold.
