## Kapittel 3

1 Det heter: Når en mann lar sin hustru fare, og hun går fra ham og blir en annen manns, kan han da igjen komme tilbake til henne? Ville ikke da landet bli vanhelliget? Og du, du har drevet hor med mange venner og skulle enda komme tilbake til meg igjen? sier Herren.
2 Løft dine øyne til de bare hauger og se: Hvor er du ikke blitt vanæret? Ved veiene satt du og ventet på dem, som en araber i ørkenen, og du vanhelliget landet ved ditt hor og din ondskap.
3 Da ble regnbygene holdt tilbake, og vårregnet falt ikke; men du hadde en horkvinnes panne, du ville ikke skamme deg.
4 Har du ikke nettopp nå ropt til meg: Min far, du er min ungdoms venn?
5 Mon han vil holde fast ved sin vrede evindelig eller bevare sin harme til evig tid? Se, så talte du, og enda gjorde du det onde, og du maktet det.
6 Og Herren sa til meg i kong Josias' dager: Har du sett hva Israel, den frafalne kvinne, har gjort? Hun gikk opp på hvert høyt fjell og inn under hvert grønt tre og drev hor der.
7 Og jeg sa: Når hun har gjort alt dette, vil hun vende tilbake til meg. Men hun vendte ikke tilbake, og det så hennes søster Juda, den troløse.
8 Og jeg så at enda jeg hadde latt den frafalne, Israel, fare og gitt henne hennes skilsmissebrev, fordi hun hadde drevet hor, fryktet allikevel ikke hennes søster Juda, den troløse, men gikk avsted og drev hor hun også;
9 og med sitt frekke hor vanhelliget hun landet, og hun drev hor med stein og med tre.
10 Og med alt dette vendte hennes søster Juda, den troløse, ikke tilbake til meg av hele sitt hjerte, men bare på skrømt, sier Herren.
11 Og Herren sa til meg: Den frafalne, Israel, har vist seg rettferdigere enn den troløse, Juda.
12 Gå avsted og rop ut disse ord mot nord og si: Vend tilbake, Israel, du frafalne, sier Herren; jeg vil ikke senke mitt åsyn i vrede mot dere; for jeg er miskunnelig, sier Herren, jeg vil ikke holde fast ved min vrede evindelig.
13 Bare erkjenn din misgjerning, at du er falt fra Herren din Gud og på forskjellige veier har løpet om til de fremmede guder, inn under hvert grønt tre, og på min røst har dere ikke hørt, sier Herren.
14 Vend tilbake, dere frafalne barn, sier Herren; for jeg er deres ekteherre, og jeg vil ta dere, en av en by og to av en ætt, og føre dere til Sion.
15 Og jeg vil gi dere hyrder etter mitt hjerte, og de skal røkte dere med forstand og visdom.
16 Og når dere blir et stort og tallrikt folk i landet i de dager, sier Herren, da skal de ikke mere tale om Herrens pakts-ark eller tenke på den; de skal ikke komme den i hu og ikke savne den, og der skal ikke mere gjøres noen slik ark.
17 På den tid skal de kalle Jerusalem Herrens trone, og alle folkene skal samle seg der, til Herrens navn i Jerusalem, og de skal ikke mere følge sitt onde, hårde hjerte.
18 I de dager skal Judas hus gå til Israels hus, og de skal komme sammen fra landet i nord til det land jeg gav deres fedre til arv.
19 Og jeg, jeg sa: Hvor høyt vil jeg ikke sette deg blant barna og gi deg et lystelig land, den herligste arv iblant folkene! Og jeg sa fremdeles: Dere skal rope til meg: Min far! og ikke vende dere bort fra meg.
20 Men sannelig, som en kvinne er troløs mot sin venn, slik har dere vært troløse mot meg, Israels hus! sier Herren.
21 En røst høres på de bare hauger, Israels barns gråt og bønner; for de har gått på onde veier, de har glemt Herren sin Gud.
22 Vend tilbake, dere frafalne barn! Jeg vil lege deres frafall. Se, vi kommer til deg; for du er Herren vår Gud.
23 Sannelig, fåfengt er det at dere larmer på haugene[^1]; sannelig, i Herren vår Gud er Israels frelse!
24 Men den skammelige avgudsdyrkelse har fortært frukten av våre fedres arbeid helt fra vår ungdom av, deres småfe og storfe, deres sønner og døtre.
25 La oss ligge i vår vanære, og la vår skam dekke oss! For mot Herren vår Gud har vi syndet, vi og våre fedre, fra vår ungdom av like til denne dag, og vi har ikke hørt på Herrens, vår Guds røst.

[^1]:  d.e. holde larmende avgudstjeneste på dem.
