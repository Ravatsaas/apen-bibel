## Kapittel 17

1 Judas synd er skrevet med en jerngriffel, med en diamantspiss; den er inngravet på deres hjertes tavle og på deres alteres horn,
2 slik som også deres barn kommer deres altere og deres Astartebilder i hu ved de grønne trær og på de høye bakker.
3 Du mitt berg på marken[^1]! Ditt gods, alle dine skatter vil jeg overgi til plyndring, likeså dine hauger, til straff for den synd som er gjort i hele ditt land.
4 Og du skal, og det ved din egen skyld, la din arv som jeg gav deg, hvile etter deg[^2], og jeg vil la deg tjene dine fiender i et land du ikke kjenner; for en ild har dere tent opp i min vrede, den skal brenne til evig tid.
5 Så sier Herren: Forbannet er den mann som setter sin lit til mennesker og holder kjød for sin arm, og hvis hjerte viker fra Herren.
6 Han skal bli som en hjelpeløs mann på den øde mark og ikke få se at det kommer noe godt; men han skal bo på avsvidde steder i ørkenen, i et saltland som ingen bor i.
7 Velsignet er den mann som stoler på Herren, og hvis tillit Herren er.
8 Han skal bli lik et tre som er plantet ved vann og skyter sine røtter ut ved en bekk, og som ikke frykter når heten kommer, men alltid har grønne blad, og som ikke sørger i tørre år og ikke holder opp å bære frukt.
9 Svikefullt er hjertet, mere enn noe annet, og ondt er det; hvem kjenner det?
10 Jeg, Herren, ransaker hjerter og prøver nyrer og gir enhver etter hans ferd, etter frukten av hans gjerninger.
11 Lik en rapphøne som samler unger den ikke har utklekket, er den som vinner rikdom, men ikke med rett; midt i sine dager skal han forlate den, og til sist skal han være en dåre.
12 En herlighetens trone, høyt opphøyet fra begynnelsen av, er vår helligdoms sted.
13 Herre, du Israels håp! Alle de som forlater deg, skal bli til skamme; de som viker fra deg, skal skrives i støvet; for de har forlatt kilden med det levende vann, Herren.
14 Leg meg, Herre, så blir jeg legt! Frels meg, så blir jeg frelst! For du er min lovsang.
15 Se, de sier til meg: Hvor blir det av Herrens ord? La det komme!
16 Men jeg har ikke nektet å følge deg og være hyrde, heller ikke har jeg ønsket en ubotelig ulykkes dag[^3], du vet det; - det som kom fra mine lepper, det kjente du.
17 Vær ikke til forferdelse for meg! Du er min tilflukt på ulykkens dag.
18 La mine forfølgere bli til skamme, og la ikke meg bli til skamme! La dem forferdes, og la ikke meg forferdes! La ulykkens dag komme over dem, og knus dem med dobbelt knusende slag!
19 Så sa Herren til meg: Gå og still deg i folkets port, som Judas konger går inn og ut gjennom, og i alle Jerusalems porter!
20 Og du skal si til dem: Hør Herrens ord, Judas konger og hele Juda og alle Jerusalems innbyggere, dere som går inn gjennom disse porter!
21 Så sier Herren: Ta dere i vare så sant dere har deres liv kjært, og bær ikke noen byrde og før ikke noen byrde inn gjennom Jerusalems porter på sabbatens dag!
22 Og dere skal ikke bære noen byrde ut av deres hus og ikke gjøre noen gjerning på sabbatens dag; men dere skal holde sabbatens dag hellig, som jeg befalte deres fedre.
23 Men de hørte ikke og vendte ikke sitt øre til; de gjorde sin nakke hård, så de ikke hørte og ikke tok imot tukt.
24 Men hvis dere hører på meg, sier Herren, så dere ikke lar noen byrde komme gjennom denne bys porter på sabbatens dag, men holder sabbatens dag hellig og ikke gjør noen gjerning på den dag,
25 da skal konger og fyrster som sitter på Davids trone, dra inn gjennom denne bys porter på vogner og hester, de selv og deres fyrster, Judas menn og Jerusalems innbyggere, og denne by skal bli stående til evig tid,
26 og fra Judas byer og fra landet omkring Jerusalem og fra Benjamins land og fra lavlandet og fra fjellbygdene og fra sydlandet skal de komme og bære fram brennoffer og slaktoffer og matoffer og virak, og bære fram takkoffer til Herrens hus.
27 Men dersom dere ikke hører på meg, så dere holder sabbatens dag hellig og ikke bærer noen byrde inn gjennom Jerusalems porter på sabbatens dag, da vil jeg tenne ild på dets porter, og den skal fortære Jerusalems palasser og ikke slukkes.

[^1]:  d.e. Sion; JER 21, 13; 15, 13 fg.
[^2]:  3MO 26, 33 fg. JER 5, 19. 5MO 32, 22.
[^3]:  over dem; JER 18, 20.
