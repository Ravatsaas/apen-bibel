## Kapittel 21

1 Dette er det ord som kom til Jeremias fra Herren da kong Sedekias sendte Pashur, Malkias sønn, og presten Sefanja, Ma'asejas sønn, til ham og lot si:
2 Spør Herren for oss! For Babels konge Nebukadnesar strider mot oss. Kanskje Herren vil gjøre med oss etter alle sine undergjerninger, så han drar bort fra oss.
3 Da sa Jeremias til dem: Så skal dere si til Sedekias:
4 Så sier Herren, Israels Gud: Se, jeg vender om de krigsvåpen som er i deres hånd, og som dere strider med utenfor muren mot Babels konge og mot kaldeerne, som har kringsatt dere, og jeg vil samle dem midt i denne by.
5 Og jeg vil selv stride mot dere med utrakt hånd og med sterk arm og med vrede og harme og stor fortørnelse.
6 Og jeg vil slå denne bys innbyggere, både mennesker og dyr; i en stor pest skal de dø.
7 Og deretter, sier Herren, vil jeg gi Sedekias, Judas konge, og hans tjenere og folket, de som i denne by er blitt igjen etter pesten, sverdet og hungersnøden, i Babels konge Nebukadnesars hånd og i deres fienders hånd og i deres hånd som står dem etter livet; og han skal slå dem med sverdets egg, han skal ikke spare dem og ikke skåne og ikke forbarme seg.
8 Og til dette folk skal du si: Så sier Herren: Se, jeg legger fram for dere livets vei og dødens vei:
9 Den som blir i denne by, skal dø ved sverd og ved hunger og ved pest; men den som drar ut og går over til kaldeerne, som har kringsatt dere, skal bli i live, og han skal få sitt liv til krigsbytte.
10 For jeg har vendt mitt åsyn imot denne by til det onde og ikke til det gode, sier Herren; i Babels konges hånd skal den bli gitt, og han skal brenne den opp med ild.
11 Og til Judas konges hus skal du si: Hør Herrens ord, du Davids hus!
12 Så sier Herren: Hold rett hver morgen, og fri den som er plyndret, ut av undertrykkerens hånd, for at ikke min harme skal fare ut som ild og brenne uten at noen slukker, for deres onde gjerningers skyld!
13 Se, jeg kommer over deg, du som bor i dalen, på berget på sletten[^1], sier Herren - Dere som sier: Hvem kan komme ned og overfalle oss, og hvem kan komme inn i våre boliger?
14 Jeg vil hjemsøke dere etter frukten av deres gjerninger, sier Herren, og jeg vil tenne ild på dets skog[^2], og den skal fortære alt rundt omkring det.

[^1]:  d.e. Sion; JER 17, 3.
[^2]:  d.e. husene i Jerusalem.
