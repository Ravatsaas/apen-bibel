## Kapittel 46

1 Dette er Herrens ord som kom til profeten Jeremias om hedningefolkene.
2 Om Egypt. Om egypterkongen Farao Nekos hær, som sto ved elven Eufrat, ved Karkemis, og som Babels konge Nebukadnesar slo i Judas konge Jojakims, Josias' sønns fjerde år:
3 Sett skjoldene i stand, de små og de store, og rykk fram til striden!
4 Spenn hestene for og sitt opp, dere ryttere, og still dere opp med hjelmer på! Gjør spydene blanke, ta brynene på!
5 Hvorfor ser jeg dem forferdet vike tilbake? Og deres kjemper blir slått og tar flukten uten å vende seg om; redsel er det rundt omkring, sier Herren.
6 Den lette skal ikke undfly, og kjempen ikke undslippe; mot nord, ved bredden av elven Eufrat, snubler de og faller.
7 Hvem er det som stiger opp lik Nilen, hvis vann bølger som strømmene?
8 Egypt stiger opp som Nilen, og dets vann bølger som strømmene; det sier: Jeg vil stige opp og dekke landene, jeg vil ødelegge byer og dem som bor i dem.
9 Far fram, dere hester, og ras avsted, dere vogner! Kjempene skal rykke ut, etiopere og puteere, som fører skjold, og menn fra Lud, som fører og spenner bue.
10 Men den dag er for Herren, Israels Gud, hærskarenes Gud, en hevnens dag, til hevn over hans fiender, og sverdet skal fortære og mettes og bli drukkent av deres blod; for en offerslakting holder Herren, Israels Gud, hærskarenes Gud, i landet i nord ved elven Eufrat.
11 Dra opp til Gilead og hent balsam, du jomfru, Egypts datter! Forgjeves bruker du mange slags legedom; det finnes ikke plaster for deg.
12 Folkeslag hører om din skam, og jorden er full av ditt skrik; for den ene stridsmann snubler over den andre, de faller begge to.
13 Dette er det ord Herren talte til profeten Jeremias om at Babels konge Nebukadnesar skulle komme og slå Egypt:
14 Kunngjør det i Egypt, la det høres i Migdol og la det høres i Memfis og Tahpanhes! Si: Still deg fram og gjør deg ferdig! For sverdet har fortært alt rundt omkring deg.
15 Hvorfor er din sterke[^1] styrtet til jorden? Han holdt ikke stand; for Herren støtte ham ned.
16 Han får mange til å snuble, ja, den ene faller ovenpå den andre, og de sier: Opp, la oss vende tilbake til vårt folk og vårt fødeland for det herjende sverd!
17 Da roper de: Farao, Egypts konge, er ødelagt! Han lot den rette tid gå forbi.
18 Så sant jeg lever, sier kongen, han hvis navn er Herren, hærskarenes Gud: Som Tabor iblant fjellene og som Karmel ved havet kommer han[^2].
19 Rust deg ut til å gå i landflyktighet, du Egypts datter som bor i landet! For Memfis skal bli til en ørken og bli ødelagt, så ingen bor der.
20 En herlig kvige er Egypt - kleggen fra nord kommer, den kommer.
21 Også de leide krigsmenn som det har i sin midte, de som er lik gjøkalver, ja, også de vender om, flykter alle sammen, de holder ikke stand; for deres ulykkesdag er kommet over dem, deres hjemsøkelses tid.
22 Dets røst skal lyde som ormens; for med en hær drar de[^3] fram, og med økser kommer de mot det som tømmerhuggere.
23 De hugger ned dets skog, sier Herren; for den er ugjennomtrengelig; de er flere enn gresshoppene, det er ikke tall på dem.
24 Egypts datter blir til skamme; hun blir gitt i hendene på et folk fra nord.
25 Herren, hærskarenes Gud, Israels Gud, sier: Se, jeg hjemsøker Amon fra No og Farao og Egypt og dets guder og dets konger, både Farao og dem som setter sin lit til ham,
26 og jeg gir dem i deres hånd som står dem etter livet, i Babels konge Nebukadnesars hånd og i hans tjeneres hånd; men deretter skal det få leve i ro som i fordums dager, sier Herren.
27 Men frykt ikke, du min tjener Jakob, og reddes ikke, Israel! For se, jeg frelser deg fra det fjerne land og din ætt fra deres fangenskaps land, og Jakob skal vende tilbake og ha ro og være trygg, og ingen skal forferde ham.
28 Frykt ikke, min tjener Jakob, sier Herren, for jeg er med deg; jeg vil gjøre ende på alle de folk som jeg har drevet deg bort til, men deg vil jeg ikke gjøre ende på; jeg vil tukte deg med måte; men helt ustraffet vil jeg ikke la deg være.

[^1]:  d.e. rimeligvis den egyptiske avgud oksen Apis.
[^2]:  Nebukadnesar.
[^3]:  fiendene.
