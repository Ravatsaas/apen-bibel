## Kapittel 13

1 Så sa Herren til meg: Gå og kjøp deg et lerretsbelte og legg det om dine lender, men la det ikke komme i vann!
2 Og jeg kjøpte beltet etter Herrens ord og la det om mine lender.
3 Og Herrens ord kom til meg annen gang, og det lød så:
4 Ta det belte du kjøpte, det som er om dine lender, og stå opp, gå til Eufrat og skjul det der i en bergkløft!
5 Og jeg gikk og skjulte det ved Eufrat, som Herren hadde befalt meg.
6 Og lang tid etter sa Herren til meg: Stå opp, gå til Eufrat og hent derfra det belte som jeg befalte deg å skjule der.
7 Og jeg gikk til Eufrat og gravde og tok beltet fra det sted hvor jeg hadde skjult det; og se, beltet var ødelagt, det dudde ikke til noe.
8 Da kom Herrens ord til meg:
9 Så sier Herren: Slik vil jeg gjøre ende på Judas og Jerusalems store overmot.
10 Dette onde folk, som ikke vil høre på mine ord, som følger sitt hårde hjerte og går etter andre guder for å dyrke og tilbe dem, det skal bli lik dette belte som ikke duer til noe!
11 For slik som beltet fester seg til en manns lender, slik festet jeg hele Israels hus og hele Judas hus til meg, sier Herren, for at det skulle være mitt folk og være meg til navnkundighet og til pris og til pryd; men de hørte ikke.
12 Og du skal si til dem dette ord: Så sier Herren, Israels Gud: Hver vinkrukke blir fylt med vin. Og de skal si til deg: Vet vi da ikke at hver vinkrukke blir fylt med vin?
13 Og da skal du si til dem: Så sier Herren: Se, jeg fyller alle dette lands innbyggere og kongene som sitter på Davids trone, og prestene og profetene og alle Jerusalems innbyggere, så de blir drukne.
14 Og jeg vil knuse dem, den ene mot den andre, både fedrene og barna alle sammen, sier Herren; jeg vil ikke skåne og ikke spare og ikke forbarme meg, så jeg lar være å ødelegge dem.
15 Hør og gi akt, vær ikke overmodige! For Herren taler.
16 Gi Herren deres Gud ære, før han lar det bli mørkt, og før deres føtter støter seg på de mørke fjell! Dere venter på lys, og han gjør det til dødsskygge, lar det bli til belgmørke!
17 Men vil dere ikke høre på dette, da skal min sjel gråte i lønndom over slikt overmot, og mitt øye skal gråte så tårene triller, fordi Herrens flokk blir bortført i fangenskap.
18 Si til kongen og til kongens mor: Sett dere ned i det lave! For deres prektige krone er falt av deres hode.
19 Sydlandets byer er lukket, og det er ingen som lukker opp; hele Juda er bortført, det er bortført, til siste mann.
20 Løft deres øyne og se dem som kommer fra Norden! Hvor er nå den flokken som var gitt deg*, dine herlige sauer? / {* Jerusalem.}
21 Hva vil du si når han setter fortrolige venner til høvdinger over deg, dem som du selv har opplært til det? Skulle ikke veer gripe deg, som en fødende kvinne?
22 Og når du sier i ditt hjerte: Hvorfor har dette hendt meg? [så vit:] For dine mange misgjerningers skyld er kanten på din kjole løftet opp, dine hæler blottet med vold.
23 Kan en morian omskifte sin hud, eller en leopard sine flekker? - Da kan også dere gjøre godt, dere som er vant til å gjøre ondt.
24 Så vil jeg da adsprede dem slik som strå som farer avsted for ørkenens vind.
25 Dette er din lodd, din tilmålte del fra meg, sier Herren, fordi du har glemt meg og satt din lit til løgn.
26 Så vil da også jeg løfte kanten på din kjole opp over ditt ansikt, så din skam blir sett.
27 Ditt horelevnet og din vrinsken, din skammelige utukt på haugene ute på marken, ja dine styggedommer har jeg sett. Ve deg, Jerusalem! Hvor lenge vil det ikke enda vare før du blir ren!
