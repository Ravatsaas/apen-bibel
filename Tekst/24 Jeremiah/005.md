## Kapittel 5

1 Gå omkring i gatene i Jerusalem og se etter og gi akt, søk på torvene om dere finner noen, om det er noen som gjør rett, som streber etter redelighet! Så vil jeg tilgi byen.
2 Og om de enn sier: Så sant Herren lever, så sverger de allikevel falsk.
3 Herre! Ser ikke dine øyne etter redelighet? Du slo dem, men de kjente ingen smerte; du gjorde ende på dem, de ville ikke ta imot tukt, de gjorde sitt ansikt hårdere enn stein, de ville ikke vende om.
4 Da sa jeg: Det er bare småfolk*; de er uforstandige, for de kjenner ikke Herrens vei, sin Guds rett; / {* som har båret seg slik at; JER 5, 3.}
5 jeg vil nå gå til storfolk og tale med dem; for de kjenner Herrens vei, sin Guds rett. Men nettopp de har alle sammen brutt åket og sprengt båndene.
6 Derfor skal løven fra skogen slå dem, ulven fra villmarkene ødelegge dem; leoparden lurer utenfor deres byer, hver den som går ut av dem, skal bli revet i stykker; for mange er deres overtredelser, tallrike deres frafall.
7 Hvorfor skulle jeg tilgi deg? Dine barn har forlatt meg og svoret ved guder som ikke er guder; og jeg mettet dem, men de drev hor og flokket seg i skjøgens hus.
8 Som velnærte hester er de tidlig på ferde; de vrinsker, hver etter sin nestes hustru.
9 Skulle jeg ikke straffe slikt, sier Herren, eller skulle min sjel ikke hevne seg på et folk som dette?
10 Stig opp på dets murer og ødelegg, men gjør ikke helt ende på det! Ta bort dets kvister, de hører ikke Herren til!
11 For Israels hus og Judas hus har båret seg troløst at imot meg, sier Herren.
12 De har fornektet Herren og sagt: Han er ikke til, og det skal ikke komme noen ulykke over oss, og sverd og hunger skal vi ikke se,
13 og profetene skal bli til vind; for det er ingen som taler i dem. Slik skal det gå dem selv.
14 Derfor sier Herren, hærskarenes Gud, så: Fordi dere taler slike ord, se, så gjør jeg mine ord i din munn til en ild og dette folk til ved, og ilden skal fortære dem.
15 Se, jeg lar et folk fra det fjerne komme over dere, Israels hus, sier Herren; et kraftig folk er det, et folk fra eldgammel tid, et folk hvis tungemål du ikke kjenner, og hvis tale du ikke skjønner.
16 Deres kogger er som en åpen grav, de er alle sammen kjemper.
17 Og de skal fortære din høst og ditt brød, de skal fortære dine sønner og dine døtre, de skal fortære ditt småfe og storfe, de skal fortære ditt vintre og fikentre; dine faste byer som du setter din lit til, skal de bryte ned med sverd.
18 Men selv i de dager, sier Herren, vil jeg ikke gjøre helt ende på dere.
19 Og når dere da sier: Hvorfor har Herren vår Gud gjort alt dette mot oss? - da skal du si til dem: Slik som dere forlot meg og tjente fremmede guder i deres land, slik skal dere også tjene fremmede herrer i et land som ikke er deres.
20 Forkynn dette i Jakobs hus og kunngjør det i Juda og si:
21 Hør dette, du uvettige og uforstandige folk, som har øyne, men ikke ser, som har ører, men ikke hører!
22 Vil dere ikke frykte meg, sier Herren, vil dere ikke beve for mitt åsyn? Jeg som har satt sanden til grense for havet, til en evig demning som det ikke kan komme over, så om bølgene raser, makter de intet, og om de bruser, kan de ikke komme over den.
23 Men dette folk har et trossig og gjenstridig hjerte; de har veket fra ham og er gått bort.
24 Og de har ikke sagt i sitt hjerte: La oss frykte Herren vår Gud, som gir regn i rett tid, både høstregn og vårregn, han som holder ved lag for oss den ordning han har fastsatt for høstens uker!
25 Deres misgjerninger har gjort at alt dette er kommet i ulag for dere, og deres synder har holdt det gode borte fra dere.
26 For det finnes ugudelige blant mitt folk; de legger seg på lur, slik som fuglefangere dukker seg ned; de setter ut snarer og fanger mennesker.
27 Som et bur er fullt av fugler, slik er deres hus fulle av svik; derfor er de blitt store og rike.
28 De er blitt fete, de glinser, de strømmer over av ondt, de dømmer ikke rett i noen sak, ikke i den farløses sak, så de fremmer den, og fattigfolk hjelper de ikke til deres rett.
29 Skulle jeg ikke straffe slikt, sier Herren, skulle min sjel ikke hevne seg på et folk som dette?
30 Forferdelige og gruelige ting skjer i landet;
31 profetene profeterer løgn, og prestene styrer etter deres råd, og mitt folk vil gjerne ha det slik. Men hva vil dere gjøre når enden på dette kommer?
