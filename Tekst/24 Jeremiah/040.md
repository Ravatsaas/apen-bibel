## Kapittel 40

1 Dette er det ord som kom til Jeremias fra Herren etter at Nebusaradan, høvdingen over livvakten, hadde løslatt ham fra Rama, da han hentet ham mens han var bundet med lenker midt iblant alle de fanger fra Jerusalem og Juda som ble bortført til Babel.
2 Høvdingen over livvakten hentet Jeremias og sa til ham: Herren din Gud har forkynt denne ulykke mot dette sted.
3 Og Herren lot det komme og gjorde som han hadde talt; for dere hadde syndet mot Herren og ikke hørt på hans røst, og så hendte dette dere.
4 Og se, nå har jeg idag løst deg av lenkene om din hånd. Er det godt i dine øyne å komme med meg til Babel, så kom, og jeg vil la mitt øye våke over deg. Men er det ikke godt i dine øyne å komme med meg til Babel, så la det være! Se, hele landet ligger for deg; hvor det er godt og rett i dine øyne å gå, dit kan du gå.
5 Og da han enda ikke vendte seg til noen kant, sa han: Så vend tilbake til Gedalja, sønn av Akikam, Safans sønn, som Babels konge har satt over Judas byer, og bli hos ham midt iblant folket, eller gå hvor som helst det er rett i dine øyne å gå! Og høvdingen over livvakten gav ham mat og gaver og lot ham fare.
6 Og Jeremias kom til Gedalja, Akikams sønn, i Mispa, og han ble hos ham midt iblant folket, blant dem som var blitt tilbake i landet.
7 Og da alle hærførerne, som var ute på landsbygden, de og deres menn, hørte at Babels konge hadde satt Gedalja, Akikams sønn, til å styre landet, og at han hadde overgitt til hans oppsyn menn og kvinner og små barn og dem av almuen i landet som ikke var blitt bortført til Babel,
8 så kom de til Gedalja i Mispa, både Ismael, Netanjas sønn, og Johanan og Tonatan, Kareahs sønner, og Seraja, Tanhumets sønn, og sønnene til Ofai fra Netofa og Jesanja, ma'akatittens sønn, de og deres menn.
9 Og Gedalja, sønn av Akikam, Safans sønn, svor dem og deres menn en ed og sa: Frykt ikke for å tjene kaldeerne! Bli i landet og tjen Babels konge! Så skal det gå dere vel.
10 Se, jeg blir boende i Mispa for å ta imot de kaldeere som kommer til oss, men dere skal samle vin og frukt og olje og legge det i deres kar, og dere skal bli i deres byer, som dere har tatt til eie.
11 Også alle de jøder som var i Moab og iblant Ammons barn og i Edom, og de som var i alle andre land, hørte at Babels konge hadde latt en rest av folket bli tilbake i Juda, og at han hadde satt Gedalja, sønn av Akikam, Safans sønn, over dem.
12 Og alle disse jøder vendte tilbake fra alle de steder som de var drevet bort til, og kom til Juda land, til Gedalja i Mispa, og de samlet vin og frukt i stor mengde.
13 Men Johanan, Kareahs sønn, og alle hærførerne, som var ute på landsbygden, kom til Gedalja i Mispa,
14 og de sa til ham: Vet du at Ba'alis, Ammons barns konge, har sendt Ismael, Netanjas sønn, for å slå deg ihjel? Men Gedalja, Akikams sønn, trodde dem ikke.
15 Og Johanan, Kareahs sønn, sa i lønndom til Gedalja i Mispa: La meg gå avsted og slå Ismael, Netanjas sønn, ihjel, uten at noen får vite det! Hvorfor skal han slå deg ihjel, og hele Juda, som har samlet seg om deg, bli spredt, og den rest som er blitt tilbake av Juda, gå til grunne?
16 Men Gedalja, Akikams sønn, sa til Johanan, Kareahs sønn: Gjør ikke det; for det er løgn det du sier om Ismael.
