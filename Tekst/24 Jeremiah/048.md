## Kapittel 48

1 Om Moab. Så sier Herren, hærskarenes Gud, Israels Gud: Ve over Nebo, for det er ødelagt; Kirjata'im er blitt til skamme, det er inntatt; festningen er blitt til skamme og slått med redsel.
2 Med Moabs ry er det forbi; i Hesbon legger de opp onde råd mot det: Kom, la oss utrydde det, så det ikke mere er et folk! Også du Madmen skal bli målløs, etter deg skal sverdet fare.
3 Det lyder skrik fra Horona'im: herjing og stor ødeleggelse.
4 Moab er ødelagt; dets barn oppløfter skrik.
5 For gråtende går de opover bakken til Luhut; på veien ned til Horona'im høres angstfulle klagerop over ødeleggelsen.
6 Flykt, redd deres liv! Bli som hjelpeløse mennesker i ørkenen!
7 Fordi du satte din lit til dit gods og dine skatter, skal også du bli hærtatt, og Kamos skal gå i fangenskap, hans prester og hans høvdinger alle sammen.
8 Og en ødelegger skal komme over hver by, og ingen by skal gå fri; dalen skal gå til grunne og sletten bli ødelagt, som Herren har sagt.
9 Gi Moab vinger! For i flyvende fart skal det dra ut, og dets byer skal bli til en ørken, så ingen bor i dem.
10 Forbannet være den som gjør Herrens gjerning med lathet, og forbannet være den som holder sitt sverd fra blod!
11 Moab har levd i ro fra sin ungdom av; det har ligget stille på sin berme og er ikke blitt tappet om fra kar til kar og er ikke gått i fangenskap; derfor har det beholdt sin smak, og dets duft er ikke forandret.
12 Se, derfor skal dager komme, sier Herren, da jeg sender det vintappere, og de skal legge det på hell og tømme dets kar og knuse dets krukker.
13 Da skal Moab ha skam av Kamos, slik som Israels hus hadde skam av Betel, som de satte sin lit til.
14 Hvordan kan dere si: Vi er helter og djerve krigsmenn?
15 Moab blir ødelagt, og de stiger opp i dets byer, og dets utvalgte unge menn stiger ned for å slaktes, sier kongen, hvis navn er Herren, hærskarenes Gud.
16 Moabs nød er nær, og dets ulykke kommer hastig.
17 Ha medynk med det, alle dere som bor rundt omkring det, og alle dere som kjenner dets navn! Si: Hvor det er blitt knekket, det sterke spir, den herlige stav!
18 Stig ned fra din herlighet og sett deg i et tørt land, du Dibons datter som bor i byen! For Moabs ødelegger stiger opp imot deg, han ødelegger dine festninger.
19 Still deg ved veien og se ut, du som bor i Aroer! Spør de flyktende og undkomne, si: Hva har hendt?
20 Moab er blitt til skamme, for det er knust. Hyl og skrik! Kunngjør ved Arnon at Moab er ødelagt!
21 Dommen er kommet over slettelandet, over Holon og over Jahsa og over Mofa'at
22 og over Dibon og over Nebo og over Bet-Diblata'im
23 og over Kirjata'im og over Bet-Gamul og over Bet-Meon
24 og over Kerijot og over Bosra og over alle byene i Moabs land, fjernt og nær.
25 Moabs horn er avhugget, og dets arm er brutt, sier Herren.
26 Gjør det drukkent, fordi det har opphøyet seg mot Herren! Moab skal velte seg i sitt spy og bli til latter, det også.
27 Eller var ikke Israel til latter for deg? Eller er det grepet blant tyver, siden du ryster på hodet så ofte du taler om det?
28 Forlat byene og bo på fjellet, dere Moabs innbyggere, og bli lik duen som bygger rede på den andre siden av kløftens gap!
29 Vi har hørt om Moabs veldige overmot, om dets storaktighet, dets overmot, dets opblåsthet og dets stolte hjerte.
30 Jeg kjenner dets overmot, sier Herren, og dets tomme skryt; tomhet er det de har gjort.
31 Derfor jamrer jeg over Moab, over hele Moab klager jeg; over mennene i Kir-Heres må en sukke.
32 Som Jaser gråter, gråter jeg over deg, du Sibmas vintre! Dine kvister gikk ut over havet, de nådde like til Jasers hav; over din frukthøst og din vinhøst faller en ødelegger.
33 Og glede og fryd blir borte fra den fruktbare mark og fra Moabs land, og på vinen i persekarene gjør jeg ende; ingen skal trede persen med frydeskrik; det lyder frydeskrik som ikke er frydeskrik* / {* d.e. det lyder frydeskrik fra de seierrike fiender, ikke fra høstfolkene; JER 51, 14.}
34 Det lyder skrik fra Hesbon like til El'ale, ja like til Jahas, fra Soar til Horona'im, den treårige kvige; for også Nimrims vann blir til ørkener.
35 Og jeg utrydder av Moab, sier Herren, hver den som stiger opp på en haug og brenner røkelse for sine guder.
36 Derfor klager mitt hjerte slik som fløyter over Moab, mitt hjerte klager slik som fløyter over mennene i Kir-Heres; derfor går det til grunne det som Moab har samlet sammen, dets opsparte gods.
37 For hvert hode er skallet og hvert skjegg avraket; på alle hender er det flenger og om lendene sekk.
38 På alle Moabs tak og på dets gater er hele folket bare veklage; for jeg har knust Moab lik et kar som ingen bryr seg om, sier Herren.
39 Hvor forferdet det er, hvor de hyler! Se hvordan Moab vender ryggen til! Hvor det er blitt til skamme! Moab blir til latter og til en forferdelse for alle dem som bor rundt omkring det.
40 For så sier Herren: Se, han* flyver som en ørn og breder sine vinger ut over Moab. / {* Nebukadnesar. JER 49, 22.}
41 Byene blir inntatt, borgene blir stormet, og Moabs kjemper blir på den dag til mote som en kvinne i barnsnød.
42 Og Moab ødelegges, så det ikke mere er et folk, fordi det har opphøyet seg mot Herren.
43 Gru og grav og garn over deg, du Moabs innbygger, sier Herren.
44 Den som flykter for gruen, skal falle i graven, og den som kommer opp av graven, skal fanges i garnet; for jeg lar hjemsøkelsens år komme over Moab, sier Herren.
45 I Hesbons skygge står flyktninger uten kraft; for det farer ild ut fra Hesbon og en flamme fra Sihon, og den fortærer Moabs kinn og ufreds-ættens isse.
46 Ve deg, Moab! Fortapt er Kamos' folk; for dine sønner føres bort i fengsel og dine døtre i fangenskap.
47 Men i de siste dager vil jeg gjøre ende på Moabs fangenskap, sier Herren. Her ender dommen over Moab.
