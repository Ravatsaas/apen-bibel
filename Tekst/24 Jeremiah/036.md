## Kapittel 36

1 I Judas konge Jojakims, Josias' sønns fjerde år kom dette ord til Jeremias fra Herren:
2 Ta deg en bokrull og skriv i den alle de ord jeg har talt til deg om Israel og Juda og alle hedningefolkene fra den dag da jeg først talte til deg, fra Josias' dager og like til denne dag!
3 Kanskje Judas hus vil merke seg all den ulykke jeg tenker å gjøre dem, så de kan vende om, hver fra sin onde vei, og jeg kan tilgi dem deres misgjerning og deres synd.
4 Da kalte Jeremias til seg Baruk, Nerijas sønn, og Baruk skrev etter Jeremias' munn alle de ord som Herren hadde talt til ham, i en bokrull.
5 Og Jeremias talte til Baruk og sa: Jeg er forhindret, jeg kan ikke komme til Herrens hus.
6 Men gå du dit og les av rullen som du har skrevet etter min munn, Herrens ord opp for folket i Herrens hus på en fastedag! Også for hele Juda, som kommer fra sine byer, skal du lese den.
7 Kanskje de vil legge sin ydmyke bønn fram for Herrens åsyn og vende om, hver fra sin onde vei; for stor er den vrede og harme som Herren har uttalt over dette folk.
8 Og Baruk, Nerijas sønn, gjorde alt som profeten Jeremias hadde pålagt ham, og leste Herrens ord opp av boken i Herrens hus.
9 For i Judas konge Jojakims, Josias' sønns femte år, i den niende måned, ble det ropt ut at alt folket i Jerusalem og alt folket som var kommet fra Judas byer til Jerusalem, skulle faste for Herrens åsyn.
10 Da leste Baruk opp av boken Jeremias' ord i Herrens hus, i statsskriveren Gemarjas, Safans sønns kammer i den øvre forgård, ved inngangen til den nye port i Herrens hus, mens alt folket hørte på.
11 Da Mikaja, sønn av Gemarja, sønn av Safan, hørte alle Herrens ord bli lest opp av boken,
12 gikk han ned til kongens hus, til statsskriverens kammer, og der fant han alle høvdingene sittende: statsskriveren Elisama og Delaja, Sjemajas sønn, og Elnatan, Akbors sønn, og Gemarja, Safans sønn, og Sedekias, Hananjas sønn, og alle de andre høvdinger.
13 Og Mikaja fortalte dem om alle de ord han hadde hørt da Baruk leste opp av boken for folket.
14 Da sendte alle høvdingene Jehudi, sønn av Netanja, sønn av Selemja, sønn av Kusi, til Baruk og sa: Ta med deg rullen som du leste opp av for folket, og kom hit! Og Baruk, Nerijas sønn, tok rullen med seg og kom til dem.
15 De sa til ham: Sett deg ned og les den for oss! Og Baruk leste den for dem.
16 Og da de hørte alle ordene, vendte de seg forferdet til hverandre, og de sa til Baruk: Vi må melde kongen alt dette.
17 Så spurte de Baruk: Fortell oss hvordan du skrev alle disse ord etter hans munn!
18 Baruk svarte: Med sin munn foresa han meg alle disse ord, og jeg skrev dem i boken med blekk.
19 Da sa høvdingene til Baruk: Gå og skjul deg, du og Jeremias, og la ingen vite hvor dere er!
20 Så gikk de inn til kongen i forgården, men rullen la de ned i statsskriveren Elisamas kammer; og de fortalte alt dette til kongen.
21 Da sendte kongen Jehudi avsted for å hente rullen, og han hentet den fra statsskriveren Elisamas kammer, og Jehudi leste den opp for kongen og alle høvdingene som sto hos kongen.
22 Kongen satt i vinterhuset, for det var den niende måned, og det brant ild i et fyrfat foran ham,
23 og da Jehudi hadde lest opp tre eller fire blad, skar kongen rullen i stykker med en pennekniv og kastet den på ilden i fyrfatet, inntil hele rullen var fortært av ilden der i fyrfatet.
24 Og de forferdedes ikke og sønderrev ikke sine klær, hverken kongen eller noen av hans tjenere som hørte alle disse ord,
25 og skjønt Elnatan og Delaja og Gemarja inntrengende ba kongen at han ikke skulle brenne rullen, hørte han ikke på dem.
26 Så befalte kongen Jerahme'el, kongesønnen, og Seraja, Asriels sønn, og Selemja, Abde'els sønn, å gripe skriveren Baruk og profeten Jeremias; men Herren skjulte dem.
27 Da kom Herrens ord til Jeremias, etter at kongen hadde brent opp rullen med de ord Baruk hadde skrevet etter Jeremias' munn:
28 Ta deg en annen rull og skriv i den alle de forrige ord, de som sto i den forrige rull, som Judas konge Jojakim brant opp!
29 Og om Judas konge Jojakim skal du si: Så sier Herren: Du brant denne rull og sa: Hvorfor skrev du i den slik: Babels konge skal komme og ødelegge dette land og utrydde mennesker og dyr av det?
30 Derfor sier Herren så om Judas konge Jojakim: Han skal ikke ha noen ætling som skal sitte på Davids trone, og hans døde kropp skal ligge slengt bort, utsatt for heten om dagen og for kulden om natten.
31 Og jeg vil hjemsøke ham og hans ætt og hans tjenere for deres misgjerning, og jeg vil la komme over dem og over Jerusalems innbyggere og over Judas menn all den ulykke jeg har forkynt dem uten at de ville høre.
32 Da tok Jeremias en annen rull og gav den til skriveren Baruk, Nerijas sønn, og han skrev i den etter Jeremias' munn alle ordene i den bok som Judas konge Jojakim hadde brent i ilden, og det ble til dem enda lagt mange lignende ord.
