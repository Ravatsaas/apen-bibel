## Kapittel 34

1 Dette er det ord som kom til Jeremias fra Herren mens Babels konge Nebukadnesar stred mot Jerusalem og alle dets byer, han og hele hans hær og alle jordens riker som sto under hans herredømme, og alle folkeslagene:
2 Så sier Herren, Israels Gud: Gå og tal til Judas konge Sedekias og si til ham: Så sier Herren: Se, jeg gir denne by i Babels konges hånd, og han skal brenne den opp med ild.
3 Og du selv skal ikke undkomme av hans hånd, men du skal gripes og gis i hans hånd, og dine øyne skal se Babels konges øyne, og hans munn skal tale med din munn, og til Babel skal du komme.
4 Men hør Herrens ord, Sedekias, Judas konge! Så sier Herren om deg: Du skal ikke dø for sverd.
5 I fred skal du dø, og slik som de brant bål til ære for dine fedre, de forrige konger, de som var før deg, slik skal de også brenne for deg, og de skal holde sørgehøytid over deg og rope: Ve, herre! For et ord har jeg talt, sier Herren.
6 Og profeten Jeremias talte alle disse ord til Judas konge Sedekias i Jerusalem
7 mens Babels konges hær stred mot Jerusalem og mot alle Judas byer som enda var igjen, Lakis og Aseka; for det var de faste byer som enda var igjen av Judas byer.
8 Dette er det ord som kom til Jeremias fra Herren etter at kong Sedekias hadde gjort en pakt med alt folket i Jerusalem om å rope ut frihet,
9 så at enhver skulle gi sin slave og sin slavekvinne fri, om de var hebreere, så ikke noen skulle holde sin jødiske bror som slave.
10 Da adlød alle høvdingene og alt folket som hadde inngått den pakt at enhver skulle gi sin slave og sin slavekvinne fri og ikke mere holde dem som slaver; de adlød og gav dem fri.
11 Men siden gjorde de det om igjen; de tok tilbake de slaver og slavekvinner som de hadde gitt fri, og tvang dem til å være slaver og slavekvinner igjen.
12 Da kom Herrens ord til Jeremias - Herren sa:
13 Så sier Herren, Israels Gud: Jeg opprettet en pakt med deres fedre den dag da jeg førte dem ut av Egypt, av slavehuset, og jeg sa:
14 I det syvende år skal dere gi fri hver sin bror som har solgt seg til deg, om han er hebreer; han skal tjene deg i seks år, og så skal du la ham gå fri fra deg. Men deres fedre hørte ikke på meg og vendte ikke sitt øre til.
15 Men nå hadde dere snudd om og gjort det som er rett i mine øyne, ved å rope ut frihet, hver for sin neste, og dere opprettet en pakt for mitt åsyn i det hus som er kalt med mitt navn.
16 Men så snudde dere om igjen og vanhelliget mitt navn og tok tilbake hver sin slave og hver sin slavekvinne, som dere hadde gitt fri så de kunne råde seg selv, og dere tvang dem til å være deres slaver og slavekvinner igjen.
17 Derfor sier Herren så: Dere har ikke hørt på meg og ropt ut frihet, hver for sin bror og hver for sin neste; se, jeg roper ut frihet for dere[^1], sier Herren, så dere overgis til sverdet, pesten og hungeren, og jeg lar dere bli mishandlet av alle jordens riker.
18 Og jeg gir de menn som overtrådte min pakt, som ikke holdt ordene i den pakt som de opprettet for mitt åsyn, da de skar pakts-kalven i to stykker og så gikk mellom stykkene av den,
19 Judas høvdinger og Jerusalems høvdinger, hoffmennene og prestene og alt landets folk, som gikk mellom stykkene av kalven,
20 jeg gir dem i deres fienders hånd og i deres hånd som står dem etter livet, og deres døde kropper skal være til føde for himmelens fugler og for jordens dyr.
21 Og Judas konge Sedekias og hans høvdinger vil jeg gi i deres fienders hånd og i deres hånd som står dem etter livet, og i hendene på Babels konges hær, som nå har draget bort fra dere[^2].
22 Se, jeg befaler, sier Herren, at de skal vende tilbake til denne by, og de skal stride mot den og innta den og brenne den opp med ild, og Judas byer vil jeg gjøre til en ørken, der ingen bor.

[^1]:  så jeg ikke lenger er deres herre. JER 21, 9; 24, 10.
[^2]:  JER 37, 5.
