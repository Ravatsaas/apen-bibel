## Kapittel 35

1 Dette er det ord som kom til Jeremias fra Herren i Judas konge Jojakims, Josias' sønns dager:
2 Gå til rekabittenes slekt og tal til dem og før dem inn i Herrens hus, i et av kammerne, og gi dem vin å drikke!
3 Og jeg tok Ja'asanja, sønn av Jirmeja, sønn av Habasinja, og hans brødre og alle hans sønner og hele rekabittenes slekt,
4 og jeg førte dem inn i Herrens hus, i det kammer som tilhørte sønnene til den Guds mann Hanan, Jigdaljas sønn, og som lå ved siden av høvdingenes kammer, ovenover dørvokteren Ma'asejas, Sallums sønns kammer.
5 Og jeg satte fram for rekabittenes slekt skåler fulle av vin, og begere, og jeg sa til dem: Drikk vin!
6 Men de sa: Vi vil ikke drikke vin; for vår far Jonadab, Rekabs sønn, har gitt oss det bud: Dere skal aldri drikke vin, hverken dere eller deres barn,
7 og dere skal ikke bygge hus og ikke så korn og ikke plante vingård eller eie noe slikt; men i telt skal dere bo alle deres dager, så dere kan leve lenge i det land dere bor i som fremmede.
8 Og vi adlød vår far Jonadab, Rekabs sønn, i alt han befalte oss - at vi aldri skulle drikke vin, hverken vi eller våre hustruer eller våre sønner eller våre døtre,
9 og ikke bygge oss hus å bo i og ikke ha vingård eller åker og ikke så korn.
10 Og vi bodde i telt og var lydige og gjorde alt som vår far Jonadab hadde pålagt oss.
11 Men da Babels konge Nebukadnesar dro opp mot landet, da sa vi: Kom og la oss dra inn i Jerusalem, så vi kan slippe unna kaldeernes og syrernes hærer! Og så tok vi bolig i Jerusalem.
12 Da kom Herrens ord til Jeremias, og det lød så:
13 Så sier Herren, hærskarenes Gud, Israels Gud: Gå og si til Judas menn og til Jerusalems innbyggere: Vil dere ikke ta imot tukt og lyde mine ord? sier Herren.
14 Jonadabs, Rekabs sønns bud er blitt holdt, de som han gav sine barn, at de ikke skulle drikke vin, og like til denne dag har de ikke drukket vin, men lydt sin fars bud. Og jeg har talt til dere tidlig og sent, men dere har ikke adlydt meg.
15 Og jeg sendte til dere alle mine tjenere, profetene, tidlig og sent, og sa: Vend om, hver fra sin onde vei, og bedre deres gjerninger og følg ikke andre guder for å tjene dem! Så skal dere få bo i det land jeg har gitt dere og deres fedre. Men dere vendte ikke deres øre til og adlød meg ikke.
16 Ja, Jonadabs, Rekabs sønns barn har holdt de bud som deres far gav dem; men dette folk har ikke adlydt meg.
17 Derfor sier Herren, hærskarenes Gud, Israels Gud, så: Se, jeg lar komme over Juda og over alle Jerusalems innbyggere all den ulykke jeg har truet dem med, fordi de ikke ville høre når jeg talte til dem, og ikke svarte når jeg kalte på dem.
18 Men til rekabittenes slekt sa Jeremias: Så sier Herren, hærskarenes Gud, Israels Gud: Fordi dere har lydt deres far Jonadabs ord og holdt alle hans bud og i alt gjort som han befalte dere,
19 derfor sier Herren, hærskarenes Gud, Israels Gud, så: Det skal aldri fattes en mann av Jonadabs, Rekabs sønns slekt som skal stå for mitt åsyn.
