## Kapittel 26

1 I begynnelsen av Judas konge Jojakims, Josias' sønns regjering kom dette ord fra Herren:
2 Så sier Herren: Stå fram i forgården til Herrens hus og tal til alle Judas byer, som kommer for å tilbe i Herrens hus, alle de ord jeg har befalt deg å tale til dem! Ta ikke et ord fra!
3 Kan hende de vil høre og vende om, hver fra sin onde vei; så vil jeg angre det onde jeg tenker på å gjøre dem for deres onde gjerningers skyld.
4 Og du skal si til dem: Så sier Herren: Dersom dere ikke vil høre på meg, så dere følger den lov som jeg har forelagt dere,
5 og hører på mine tjenere profetenes ord, dem som jeg sender til dere både tidlig og sent, uten at dere hører,
6 så vil jeg gjøre med dette hus som med Silo, og denne by vil jeg gjøre til en forbannelse for alle jordens folkeslag.
7 Og prestene og profetene og hele folket hørte Jeremias tale disse ord i Herrens hus.
8 Og da Jeremias var ferdig med å tale alt det Herren hadde befalt ham å tale til hele folket, da grep de ham, prestene og profetene og hele folket, og sa: Du skal dø.
9 Hvorfor har du profetert i Herrens navn og sagt: Det skal gå med dette hus som med Silo, og denne by skal bli øde, uten innbyggere? Og alt folket samlet seg imot Jeremias i Herrens hus.
10 Da Judas høvdinger hørte dette, gikk de fra kongens hus opp til Herrens hus, og de satte seg i inngangen til Herrens nye port.
11 Og prestene og profetene sa til høvdingene og til alt folket: Denne mann er skyldig til å dø; for han har profetert mot denne by, slik som dere har hørt med egne ører.
12 Da sa Jeremias til alle høvdingene og til alt folket: Herren har sendt meg for å profetere mot dette hus og mot denne by alt det dere har hørt.
13 Så bedre nå deres veier og deres gjerninger og hør på Herrens, deres Guds røst! Så skal Herren angre det onde han har talt imot dere.
14 Og jeg, se, jeg er i deres hånd; gjør med meg slik som godt og rett er i deres øyne!
15 Men det skal dere vite at dersom dere dreper meg, da fører dere uskyldig blod over dere selv og over denne by og dens innbyggere; for Herren har i sannhet sendt meg til dere for at jeg skulle tale alle disse ord for deres ører.
16 Da sa høvdingene og alt folket til prestene og profetene: Denne mann er ikke skyldig til å dø; for i Herrens, vår Guds navn har han talt til oss.
17 Og noen av landets eldste sto opp og sa til hele folkets forsamling:
18 Mika fra Moreset profeterte i Judas konge Hiskias dager og sa til alt Judas folk: Så sier Herren, hærskarenes Gud: Sion skal pløyes som en aker, og Jerusalem bli til grusdynger og tempelberget til skogbakker.
19 Drepte vel Judas konge Hiskia og hele Juda ham? Fryktet han ikke Herren og bønnfalt ham, så Herren angret det onde han hadde talt imot dem? Og vi er i ferd med å føre en stor ulykke over oss selv!
20 Det var også en annen mann som profeterte i Herrens navn, Uria, Semajas sønn, fra Kirjat-Jearim, og han profeterte mot denne by og dette land aldeles som Jeremias gjorde.
21 Og kong Jojakim og alle hans krigsmenn og alle høvdingene hørte hans ord, og kongen søkte å drepe ham; men Uria fikk høre det og ble redd, og han flyktet og kom til Egypt.
22 Da sendte kong Jojakim noen menn til Egypt, Elnatan, Akbors sønn, og noen andre menn med ham,
23 og de hentet Uria fra Egypt og førte ham til kong Jojakim; og han lot ham drepe med sverd og kastet hans lik mellom almuens graver.
24 Men Akikam, Safans sønn, holdt sin hånd over Jeremias, så han ikke ble overgitt i folkets hånd til å drepes.
