## Kapittel 29

1 Dette er innholdet av det brev som profeten Jeremias sendte fra Jerusalem til de gjenlevende av de eldste blant de bortførte og til prestene og profetene og hele det folk som Nebukadnesar hadde bortført fra Jerusalem til Babel,
2 etter at kong Jekonja og kongens mor og hoffmennene, Judas og Jerusalems høvdinger og tømmermennene og smedene hadde draget bort fra Jerusalem.
3 Han sendte brevet med El'asa, Safans sønn, og Gemarja, Hilkias' sønn, som Judas konge Sedekias sendte til Babel, til Babels konge Nebukadnesar, og det lød slik:
4 Så sier Herren, hærskarenes Gud, Israels Gud, til alle dem som jeg har ført bort fra Jerusalem til Babel:
5 Bygg hus og bo i dem, plant haver og et deres frukt!
6 Ta dere hustruer og få sønner og døtre, og ta hustruer til deres sønner og gift bort deres døtre, så de kan få føde sønner og døtre; bli tallrike der, og bli ikke færre!
7 Og søk den bys vel som jeg har bortført dere til, og bed for den til Herren! For når det går den vel, så går det dere vel.
8 For så sier Herren, hærskarenes Gud, Israels Gud: La ikke deres profeter, som er iblant dere, og deres spåmenn dåre dere, og lytt heller ikke til de drømmer som dere har!
9 For falskelig profeterer de for dere i mitt navn; jeg har ikke sendt dem, sier Herren.
10 For så sier Herren: Når sytti år er gått til ende for Babel, vil jeg se til dere og oppfylle for dere mitt gode ord, at jeg vil føre dere tilbake til dette sted.
11 For jeg vet de tanker jeg tenker om dere, sier Herren, fredstanker og ikke tanker til ulykke, å gi dere fremtid og håp.
12 Og dere skal påkalle meg og gå avsted og bede til meg, og jeg vil høre på dere,
13 og dere skal søke meg, og dere skal finne meg når dere søker meg av hele deres hjerte.
14 Jeg vil la meg finne av dere, sier Herren, og jeg vil gjøre ende på deres fangenskap og samle dere fra alle de folk og alle de steder som jeg har drevet dere bort til, sier Herren, og jeg vil føre dere tilbake til det sted som jeg førte dere bort fra.
15 [Dette skriver jeg] fordi dere sier: Herren har latt profeter fremstå for oss i Babel.
16 For så sier Herren om kongen som sitter på Davids trone, og om alt folket som bor i denne by, deres brødre, som ikke har draget ut med dere blant de bortførte -
17 så sier Herren, hærskarenes Gud: Se, jeg sender sverd, hunger og pest iblant dem og gjør med dem som en gjør med de dårlige fikener, som ikke kan spises, fordi de er så dårlige.
18 Og jeg vil forfølge dem med sverd, hunger og pest, og jeg vil la dem bli mishandlet av alle jordens riker og gjøre dem til en forbannelse og en forferdelse, til spott og hån blant alle de folkeslag som jeg driver dem bort til,
19 fordi de ikke hørte på mine ord, sier Herren, da jeg sendte mine tjenere profetene til dem, tidlig og sent; men dere ville ikke høre, sier Herren.
20 Men hør nå dere Herrens ord, alle dere bortførte som jeg har sendt fra Jerusalem til Babel!
21 Så sier Herren, hærskarenes Gud, Israels Gud, om Akab, Kolajas sønn, og om Sedekias, Ma'asejas sønn, som profeterer løgn for dere i hans navn: Se, jeg gir dem i Babels konge Nebukadnesars hånd, og han skal drepe dem for deres øyne.
22 Og fra dem skal alle Judas bortførte som er i Babel, hente en forbannelse og si: Herren gjøre med deg som med Sedekias og med Akab, som Babels konge stekte i ilden,
23 fordi de gjorde en skjendig gjerning i Israel og drev hor med hverandres hustruer og talte løgnaktige ord i mitt navn, noe jeg ikke hadde befalt dem; og jeg vet det og er vidne, sier Herren.
24 Og til nehelamitten Semaja skal du si:
25 Så sier Herren, hærskarenes Gud, Israels Gud: Du har sendt brev i ditt eget navn til alt folket i Jerusalem og til presten Sefanja, Ma'asejas sønn, og til alle prestene og sagt:
26 Herren har satt deg til prest i presten Jojadas sted, for at det skal være tilsynsmenn i Herrens hus over alle som er fra vettet og gir seg av med å profetere, så du kan legge dem i blokk og bånd.
27 Hvorfor har du da ikke refset Jeremias fra Anatot, som gir seg av med å profetere for dere?
28 For han har sendt brev til oss i Babel og sagt: Det vil vare lenge; bygg hus og bo i dem, plant haver og et deres frukt!
29 Og presten Sefanja leste opp dette brev for profeten Jeremias.
30 Da kom Herrens ord til Jeremias, og det lød så:
31 Send bud til alle de bortførte og si: Så sier Herren om nehelamitten Semaja: Fordi Semaja har profetert for dere uten at jeg har sendt ham, og har fått dere til å sette deres lit til løgn,
32 derfor sier Herren så: Se, jeg hjemsøker nehelamitten Semaja og hans ætt; ingen av hans ætt skal få bo blant dette folk, og han skal ikke få se det gode jeg gjør for mitt folk, sier Herren; for han har preket frafall fra Herren.
