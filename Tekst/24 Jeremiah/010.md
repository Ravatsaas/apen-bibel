## Kapittel 10

1 Hør det ord Herren har talt til dere, Israels hus!
2 Så sier Herren: Venn dere ikke til hedningenes vei, og reddes ikke for himmelens tegn, fordi hedningene reddes for dem!
3 For folkenes skikker er tomhet. De feller et tre i skogen, og treskjæreren lager det til med øksen;
4 med sølv og gull pryder de det; med spiker og hammer fester de det, så det ikke skal falle.
5 Som en dreiet søyle er de ting som blir laget, og de kan ikke tale; bæres må de; for de kan ikke gå! Frykt ikke for dem! For de kan ikke gjøre ondt, og å gjøre godt står heller ikke i deres makt.
6 Det er ingen som du, Herre! Stor er du, og stort er ditt navn ved ditt velde.
7 Hvem skulle ikke frykte deg, du folkenes konge! Deg tilkommer det; for blant alle folkenes vismenn og i alle deres riker er det ingen som du.
8 Men alle sammen er de ufornuftige, de er dårer. En tom lære! Tre er det[^1],
9 uthamret sølv innført fra Tarsis og gull fra Ufas, et verk av treskjærerens og av gullsmedens hender; blått og rødt purpur er deres kledning, et verk av kunstforstandige menn er de alle sammen.
10 Men Herren er Gud i sannhet, han er en levende Gud og en evig konge; for hans vrede bever jorden, og hedningefolkene kan ikke utholde hans harme.
11 Slik skal dere si til dem[^2]: De guder som ikke har gjort himmelen og jorden, de skal bli borte fra jorden og ikke finnes under himmelen.
12 Han er den som skapte jorden ved sin kraft, som grunnfestet jorderike ved sin visdom og spente ut himmelen ved sin forstand.
13 Ved sin torden lar han vannene i himmelen bruse, han lar dunster stige opp fra jordens ende, sender lyn med regn og fører vind ut av sine forrådskammer.
14 Hvert menneske blir ufornuftig, uten forstand, hver gullsmed har skam av det utskårne bilde; for hans støpte bilder er løgn, og det er ingen ånd i dem.
15 De er tomhet, et verk som vekker spott; på sin hjemsøkelses tid skal de gå til grunne.
16 Ikke er han som er Jakobs del[^3], lik dem; for han er den som har skapt alle ting, og Israel er den slekt som er hans arv; Herren, hærskarenes Gud, er hans navn.
17 Sank ditt gods sammen fra landet, du[^4] som bor i kringsatte byer!
18 For så sier Herren: Se, jeg vil slynge landets innbyggere bort denne gang, og jeg vil trenge dem så de skal kjenne det.
19 Ve meg for et slag jeg har fått! Mitt sår er ulegelig! Men jeg sier: Ja, dette er en plage, og jeg må bære den.
20 Mitt telt er ødelagt, og alle mine snorer er slitt av; mine barn har gått bort fra meg og er ikke mere; det er ingen som slår opp mitt telt mere eller henger opp mine tepper.
21 For hyrdene var uforstandige og søkte ikke Herren; derfor fór de ikke vist fram, og hele deres flokk ble adspredt.
22 Det lyder et budskap! Se, det kommer, og stort bulder fra landet i nord, og Judas byer skal gjøres til en ørken, til en bolig for sjakaler.
23 Jeg vet, Herre, at et menneske ikke selv råder for sin vei, at det ikke står til vandringsmannen å styre sin gang.
24 Tukt meg, Herre, men med måte, ikke i din vrede, for at du ikke skal gjøre meg liten og arm!
25 Utøs din harme over hedningene, som ikke kjenner deg, og over de slekter som ikke påkaller ditt navn! For de har fortært Jakob, fortært ham og gjort ende på ham, og hans bolig har de lagt øde.

[^1]:  avgudsbildet.
[^2]:  hedningefolkene.
[^3]:  d.e. Herren; 5MO 4, 19. 20; 32, 9. SLM 16, 5; 119, 57.
[^4]:  d.e. du folk.
