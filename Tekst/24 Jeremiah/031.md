## Kapittel 31

1 På den tid, sier Herren, vil jeg være alle Israels ætters Gud, og de skal være mitt folk.
2 Så sier Herren: Det folk som er undkommet fra sverdet, har funnet nåde i ørkenen; jeg vil gå og føre Israel til ro.
3 Fra det fjerne har Herren åpenbaret seg for meg: Ja, med evig kjærlighet har jeg elsket deg; derfor har jeg latt min miskunnhet mot deg vare ved.
4 Enda en gang vil jeg bygge deg, og du skal bli bygget, du jomfru, Israel! Enda en gang skal du pryde deg med dine trommer og gå ut i dansen med de glade.
5 Enda en gang skal du plante vingårder på Samarias fjell; de som planter dem, skal også ta dem i bruk.
6 For det kommer en dag da vektere skal rope på Efra'ims fjell: stå opp og la oss dra opp til Sion, til Herren vår Gud!
7 For så sier Herren: Juble over Jakob med glede og rop med fryd over det ypperste blant folkene*! La lovsang lyde og si: Herre, frels ditt folk, dem som er igjen av Israel! / {* AMO 6, 1.}
8 Se, jeg fører dem fra landet i nord og samler dem fra jordens ytterste ende; blant dem er det både blinde og halte, både fruktsommelige og fødende; som en stor skare skal de komme hit tilbake.
9 Med gråt skal de komme og med ydmyke bønner, og jeg vil lede dem; jeg vil føre dem til rinnende bekker på en jevn vei, hvor de ikke skal snuble; for jeg er blitt en far for Israel, og Efra'im er min førstefødte.
10 Hør Herrens ord, dere folk, og forkynn det på øyene langt borte og si: Han som adspredte Israel, skal samle det og vokte det, som en hyrde vokter sin hjord.
11 For Herren har fridd Jakob ut og løst ham av dens hånd som var sterkere enn han.
12 Og de skal komme og synge med fryd på Sions berg, og de skal strømme til Herrens gode ting, til korn og til most og til olje og til unge får og okser, og deres sjel skal være som en vannrik have, og de skal ikke vansmekte mere.
13 Da skal jomfruer glede seg i dans, og unge og gamle skal glede seg sammen, og jeg vil vende deres klage til fryd og trøste dem og glede dem etter deres sorg.
14 Og jeg vil fornye prestene med det fete, og mitt folk skal mettes med mine gode ting, sier Herren.
15 Så sier Herren: En røst høres i Rama, veklage, bitter gråt; Rakel gråter over sine barn; hun vil ikke la seg trøste over sine barn, for de er ikke mere til.
16 Så sier Herren: Hold opp med din gråt, og la ikke dine øyne felle tårer mere! Du skal få lønn for ditt arbeid, sier Herren, og de skal vende tilbake fra fiendens land.
17 Og det er håp for din fremtid, sier Herren, og barna skal vende tilbake til sitt land.
18 Jeg har hørt Efra'im klage: Du har tuktet meg, ja, jeg ble tuktet som en utemmet kalv; omvend meg du, så blir jeg omvendt, du er jo Herren min Gud.
19 For etter at jeg har vendt meg bort fra deg, angrer jeg, og etter at jeg har fått forstand, slår jeg meg på lenden; jeg blues, ja, jeg skammer meg, for jeg bærer min ungdoms skam.
20 Er da Efra'im en så dyrebar sønn for meg eller mitt kjæreste barn, siden jeg enda må komme ham i hu, enda jeg så ofte har talt mot ham? Derfor røres mitt hjerte av medynk med ham, jeg må forbarme meg over ham, sier Herren.
21 Reis deg merkestener, sett deg veivisere, gi akt på den banede vei, den vei du gikk! Vend tilbake, du jomfru, Israel, vend tilbake til dine byer her!
22 Hvor lenge vil du vanke omkring, du frafalne datter? For Herren skaper noe nytt i landet: Kvinnen* skal stadig være om mannen**. / {* Israel.} / {** Herren.}
23 Så sier Herren, hærskarenes Gud, Israels Gud: Enda en gang skal de si så i Juda land og i dets byer, når jeg gjør ende på deres fangenskap: Herren velsigne deg, du rettferdighets bolig, du hellige berg!
24 Og Juda med alle sine byer skal bo der sammen som jordbrukere og omvandrende hyrder.
25 For jeg vil kvege den trette sjel, og hver vansmektende sjel vil jeg mette.
26 Ved dette våknet jeg og så meg om, og jeg fant at min søvn hadde vært herlig.
27 Se, dager kommer, sier Herren, da jeg vil tilså Israels land og Judas land med menneskers sæd og med dyrs sæd.
28 Og slik som jeg har våket over dem for å rykke opp og for å rive og bryte ned og ødelegge og plage dem, slik vil jeg også våke over dem for å bygge og plante, sier Herren.
29 I de dager skal de ikke mere si: Fedrene spiste sure druer, og barnas tenner ble såre.
30 Men enhver skal dø for sin egen misgjernings skyld; hvert menneske som spiser sure druer, han skal selv få såre tenner.
31 Se, dager kommer, sier Herren, da jeg vil opprette en ny pakt med Israels hus og med Judas hus,
32 ikke som den pakt jeg opprettet med deres fedre på den dag da jeg tok dem ved hånden for å føre dem ut av Egypt, den pakt med meg som de brøt, enda jeg var deres ektemann, sier Herren;
33 men dette er den pakt jeg vil opprette med Israels hus etter de dager, sier Herren: Jeg vil gi min lov i deres sinn og skrive den i deres hjerte, og jeg vil være deres Gud, og de skal være mitt folk;
34 og de skal ikke mere lære hver sin neste og hver sin bror og si: Kjenn Herren! For de skal alle kjenne meg, både små og store, sier Herren; for jeg vil tilgi deres misgjerning og ikke mere komme deres synd i hu.
35 Så sier Herren, som satte solen til lys om dagen og lover for månen og stjernene, så de lyser om natten, han som opprører havet så dets bølger bruser - Herren, hærskarenes Gud, er hans navn:
36 Dersom disse lover ikke lenger står ved makt for mitt åsyn, sier Herren, da skal også Israels ætt ophøre å være et folk for mitt åsyn alle dager.
37 Så sier Herren: Dersom himmelen kan måles der oppe, og jordens grunnvoller utforskes der nede, da vil også jeg forkaste all Israels ætt for alt det de har gjort, sier Herren.
38 Se, dager kommer, sier Herren, da byen skal bygges for Herren, fra Hananels tårn like til Hjørneporten,
39 og målesnoren skal gå videre rett fram over Gareb-haugen, og så skal den vende seg til Goa,
40 og hele dalen med de døde kropper og asken, og alle markene like til Kedrons bekk, til Hesteportens hjørne mot øst, skal være hellige for Herren. Der skal aldri mere rykkes noe opp eller brytes noe ned.
