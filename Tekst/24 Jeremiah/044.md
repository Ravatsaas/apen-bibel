## Kapittel 44

1 Dette er det ord som kom til Jeremias om alle de jøder som bodde i Egyptens land, dem som bodde i Migdol og i Tahpanhes og i Memfis og i landet Patros:
2 Så sier Herren, hærskarenes Gud, Israels Gud: Dere har sett all den ulykke jeg har latt komme over Jerusalem og over alle Judas byer, og se, nå er de en ørken, og det er ingen som bor i dem,
3 for det onde som de gjorde, så de vakte min harme, da de gikk avsted og brant røkelse og dyrket andre guder, som de ikke kjente, hverken de eller dere eller deres fedre.
4 Og jeg sendte alle mine tjenere, profetene, til dere tidlig og sent og sa: Gjør ikke denne avskyelige ting som jeg hater!
5 Men de hørte ikke og la ikke øret til, så de vendte om fra sin ondskap og holdt opp med å brenne røkelse for andre guder.
6 Da ble min harme og vrede utøst, og den brant i Judas byer og på Jerusalems gater, og de ble til en ørken, til en ødemark, som det sees på denne dag.
7 Og nå sier Herren, hærskarenes Gud, Israels Gud, så: Hvorfor gjør dere så stor en ondskap mot dere selv, så mann og kvinne, barn og diebarn utryddes for dere av Judas midte, så det ikke levnes dere noen rest,
8 og vekker min harme ved deres henders gjerninger, ved å brenne røkelse for andre guder i Egyptens land, dit dere har draget for å bo der - så de* skal bli utryddet for dere, og dere bli til en forbannelse og til spott blandt alle jordens folkeslag? / {* mann og kvinne o.s.v.; JER 44, 7.}
9 Har dere glemt deres fedres onde gjerninger og Judas kongers onde gjerninger og dets kvinners onde gjerninger og deres egne onde gjerninger og deres kvinners onde gjerninger, det de gjorde i Juda land og på Jerusalems gater?
10 Til denne dag er de ikke blitt ydmyket, og de frykter ikke og lever ikke etter min lov og mine bud, som jeg har forelagt dere og deres fedre.
11 Derfor sier Herren, hærskarenes Gud, Israels Gud, så: Se, jeg vender mitt åsyn imot dere til det onde, og jeg vil utrydde hele Juda.
12 Og jeg vil ta dem som er blitt igjen av Juda, dem som satte seg fore å dra til Egyptens land for å bo der, og de skal alle omkomme, i Egyptens land skal de falle; ved sverd og ved hunger skal de omkomme; både små og store skal dø ved sverd og ved hunger, og de skal bli til en ed, til en forferdelse og en forbannelse og til spott.
13 Og jeg vil hjemsøke dem som bor i Egyptens land, slik som jeg hjemsøkte Jerusalem, med sverd, med hunger og med pest.
14 Og av dem som er blitt tilbake av Juda, av dem som er kommet for å bo der i Egyptens land, skal ingen slippe unna og bli igjen, så han kommer tilbake til Juda land, som de stunder etter å komme tilbake til for å bo der; for ingen skal komme tilbake igjen uten noen få undslopne.
15 Da svarte de Jeremias alle de menn som visste at deres kvinner brant røkelse for andre guder, og alle kvinnene som sto der i en stor flokk, og alt folket som bodde i Egyptens land, i Patros, og de sa:
16 Vi vil ikke høre på deg i det du har talt til oss i Herrens navn,
17 men vi vil gjøre alt det som vi har lovt med vår munn; vi vil brenne røkelse for himmelens dronning og utøse drikkoffer for henne, slik som vi har gjort, vi og våre fedre, våre konger og våre høvdinger, i Judas byer og på Jerusalems gater. Da ble vi mettet med brød, og det gikk oss vel, og ingen ulykke rammet oss.
18 Men fra den tid vi holdt opp med å brenne røkelse for himmelens dronning og utøse drikkoffer for henne, har vi manglet alt, og ved sverd og hunger er vi omkommet.
19 Og når vi brant røkelse for himmelens dronning og utøste drikkoffer for henne, mon det da var uten våre menns vitende og vilje at vi laget kaker for henne og dyrket henne og utøste drikkoffer for henne?
20 Da sa Jeremias til alt folket, til mennene og til kvinnene og til alt folket som hadde svart ham:
21 Det at dere har brent røkelse i Judas byer og på Jerusalems gater, dere og deres fedre, deres konger og deres høvdinger og landets folk, mon Herren ikke har kommet det i hu og tenkt på det?
22 Og Herren kunne ikke mere tåle det for deres onde gjerningers skyld, for de styggedommers skyld som dere gjorde, og så ble deres land til en ørken og en ødemark og til en forbannelse, så ingen bor der, som det sees på denne dag.
23 Fordi dere brant røkelse og syndet mot Herren og ikke hørte på Herrens røst og ikke levde etter hans lov og bud og vidnesbyrd, derfor rammet denne ulykke dere, som det sees på denne dag.
24 Og Jeremias sa til alt folket og til alle kvinnene: Hør Herrens ord, alle dere av Juda som er i Egyptens land!
25 Så sier Herren, hærskarenes Gud, Israels Gud: Dere og deres kvinner, dere talte med deres munn og fullbyrdet det med deres hender, og dere sa: Vi vil holde de løfter som vi har gjort: å brenne røkelse for himmelens dronning og utøse drikkoffer for henne. Hold bare løftene deres og oppfyll dem!
26 Hør derfor Herrens ord, alle dere av Juda som bor i Egyptens land: Se, jeg har svoret ved mitt store navn, sier Herren: Sannelig, mitt navn skal ikke mere nevnes i noen jødisk manns munn i hele Egyptens land, så han sier: Så sant Herren, Israels Gud, lever!
27 Se, jeg våker over dem til det onde og ikke til det gode, og hver mann av Juda som er i Egyptens land, skal omkomme ved sverd og ved hunger, inntil de er tilintetgjort.
28 Og de som undkommer fra sverdet, skal vende tilbake fra Egyptens land til Juda land, en liten flokk, og alle de som er blitt igjen av Juda, som er kommet til Egyptens land for å bo der, skal få merke hvis ord skal stå ved makt, mitt eller deres.
29 Og dette, sier Herren, skal være tegnet for dere på at jeg vil hjemsøke dere på dette sted, så dere skal vite at mine ord om dere skal stå ved makt til ulykke for dere:
30 Så sier Herren: Se, jeg gir Egyptens konge Farao Hofra i hans fienders hånd og i deres hånd som står ham etter livet, slik som jeg har gitt Judas konge Sedekias i Babels konge Nebukadnesars hånd, som var hans fiende og sto ham etter livet.
