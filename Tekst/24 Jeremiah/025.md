## Kapittel 25

1 Dette er det ord som kom til Jeremias om hele Judas folk i Judas konge Jojakims, Josias' sønns fjerde år, det er Babels konge Nebukadnesars første år,
2 og som profeten Jeremias talte til hele Judas folk og til alle Jerusalems innbyggere:
3 Fra Judas konge Josias', Amons sønns trettende år og like til denne dag, nå i tre og tyve år, er Herrens ord kommet til meg, og jeg har talt til dere tidlig og sent, men dere hørte ikke.
4 Og Herren sendte til dere alle sine tjenere, profetene, tidlig og sent; men dere hørte ikke, og dere bøyde ikke deres øre til å høre.
5 Han sa: Vend om, hver fra sin onde vei, og fra deres onde gjerninger! Så skal dere få bo i det land Herren gav dere og deres fedre, fra evighet og til evighet.
6 Følg ikke andre guder, så dere dyrker dem og tilbeder dem, og vekk ikke min harme ved deres henders verk, for at jeg ikke skal gjøre dere noe ondt!
7 Men dere hørte ikke på meg, sier Herren, dere vakte min harme ved deres henders verk, til ulykke for dere selv.
8 Derfor sier Herren, hærskarenes Gud, så: Fordi dere ikke har hørt på mine ord,
9 se, så sender jeg bud og henter alle Nordens folkeslag, sier Herren, og jeg sender bud til Babels konge Nebukadnesar, min tjener, og jeg lar dem komme over dette land og over dets innbyggere og over alle folkeslagene her rundt omkring, og jeg slår dem med bann og gjør dem til en forferdelse og til en spott og deres land til evige ørkener,
10 og jeg lar fryds røst og gledes røst, brudgoms røst og bruds røst, lyd av kvern og lys av lampe bli borte hos dem.
11 Og hele dette land skal bli til en ørken, til en ødemark, og disse folkeslag skal tjene Babels konge i sytti år.
12 Men når sytti år er til ende, da vil jeg hjemsøke kongen i Babel og folket der, sier Herren, for deres misgjernings skyld, og jeg vil hjemsøke kaldeernes land og gjøre det til evige ørkener.
13 Og jeg vil la komme over det land alle de ord som jeg har talt om det, alt det som er skrevet i denne bok, det som Jeremias har profetert om alle folkeslagene.
14 For mange folkeslag og store konger skal gjøre også dem til slaver, og jeg vil gjengjelde dem etter deres gjerning og etter deres henders verk.
15 For så sa Herren, Israels Gud, til meg: Ta dette beger med vredesvin av min hånd og gi alle de folk jeg sender deg til, å drikke av det!
16 Og de skal drikke og rave og te seg som rasende for det sverd jeg sender iblant dem.
17 Og jeg tok begeret av Herrens hånd, og jeg gav alle de folk å drikke som Herren hadde sendt meg til:
18 Jerusalem og Judas byer og dets konger og dets høvdinger, for å gjøre dem til en ørken, til en ødemark, til en spott og til en forbannelse, slik som det er på denne dag,
19 Egypts konge Farao og hans tjenere og hans høvdinger og hele hans folk
20 og alle hans fremmede undersåtter og alle kongene i landet Us og alle kongene i filistrenes land, i Askalon og Gasa og Ekron og det som er tilbake av Asdod,
21 Edom og Moab og Ammons barn
22 og alle Tyrus' konger og alle Sidons konger og kongene over kystlandet på andre siden av havet,
23 Dedan og Tema og Bus og alle med rundklippet hår
24 og alle Arabias konger og alle kongene over de fremmede folk som bor i ørkenen,
25 og alle Simris konger og alle Elams konger og alle Medias konger
26 og alle Nordens konger, nær og fjern, den ene med den andre, og alle verdens riker utover hele jorden; og Sesaks* konge skal drikke etter dem. / {* d.e. Babels; JER 51, 41. HAB 2, 15. 16.}
27 Og du skal si til dem: Så sier Herren, hærskarenes Gud, Israels Gud: Drikk og bli drukne og spy og fall og reis dere ikke mere - for det sverd jeg sender iblant dere!
28 Men dersom de ikke vil ta begeret av din hånd og drikke, da skal du si til dem: Så sier Herren, hærskarenes Gud: Drikke skal dere.
29 For se, den by som er kalt med mitt navn, lar jeg ulykken ramme først, og så skulle dere bli ustraffede? Nei, dere skal ikke bli ustraffede; for sverd kaller jeg hit over alle dem som bor på jorden, sier Herren, hærskarenes Gud.
30 Og du skal profetere for dem alt dette og si til dem: Herren skal brøle fra det høye og la sin røst høre fra sin hellige bolig; ja, brøle skal han over sin beitemark, et skrik lik deres som treder vinpersen, skal han oppløfte over alle dem som bor på jorden.
31 Bulderet når til jordens ende, for Herren har strid med folkene, han går i rette med alt kjød; de ugudelige overgir han til sverdet, sier Herren.
32 Så sier Herren, hærskarenes Gud: Se, ulykke går ut fra folk til folk, og en svær storm reiser seg fra jordens ytterste ende.
33 Og de som Herren har drept, skal på den dag ligge fra jordens ene ende til den andre; ingen skal gråte over dem, ingen skal samle dem opp og begrave dem; til gjødsel utover jorden skal de bli.
34 Hyl, dere hyrder, og skrik og velt dere i støvet, dere som er de gjeveste i hjorden! For tiden er kommet da dere skal slaktes, og jeg vil adsprede dere, og dere skal falle som et kostelig kar,
35 og hyrdene skal ikke mere ha noe tilfluktssted, og de gjeveste i hjorden skal ikke finne redning.
36 Hør hvordan hyrdene skriker og de gjeveste i hjorden hyler! For Herren ødelegger deres beite,
37 og de fredelige enger blir øde for Herrens brennende vrede.
38 Som en ung løve går han fram fra sitt skjul; ja, deres land blir til en ødemark for det herjende sverd og for hans brennende vrede.
