## Kapittel 43

1 Men da Jeremias var ferdig med å tale til alt folket alle Herrens, deres Guds ord, som Herren deres Gud hadde sendt ham til dem med - alle disse ord,
2 da sa Asarja, Hosajas sønn, og Johanan, Kareahs sønn, og alle de overmodige menn, de sa til Jeremias: Du taler løgn; Herren vår Gud har ikke sendt deg og sagt: Dere skal ikke dra til Egypt for å bo der.
3 Men Baruk, Nerijas sønn, egger deg opp mot oss, for at vi skal bli gitt i kaldeernes hånd, så de kan drepe oss eller føre oss bort til Babel.
4 Og Johanan, Kareahs sønn, og alle hærførerne og alt folket ville ikke høre på Herrens røst og bli i Juda land.
5 Men Johanan, Kareahs sønn, og alle hærførerne tok alle dem som var blitt igjen av Juda, dem som var kommet tilbake fra alle de hedningefolk som de var blitt drevet bort til, for å bo i Juda land,
6 mennene og kvinnene og de små barn og kongens døtre og hver sjel som høvdingen over livvakten Nebusaradan hadde latt bli tilbake hos Gedalja, sønn av Akikam, Safans sønn, og likeså profeten Jeremias og Baruk, Nerijas sønn,
7 og de dro avsted til Egypt, for de hørte ikke på Herrens røst; og så kom de fram til Tahpanhes.
8 Og Herrens ord kom til Jeremias i Tahpanhes, og det lød så:
9 Ta noen store stener i din hånd og skjul dem i leiren ved teglovnen som står ved inngangen til Faraos hus i Tahpanhes, og la noen menn fra Juda se på det!
10 Og du skal si til dem: Så sier Herren, hærskarenes Gud, Israels Gud: Se, jeg sender bud og henter min tjener Nebukadnesar, Babels konge, og setter hans trone ovenpå disse stener som jeg har skjult, og han skal brede ut sitt prektige teppe over dem.
11 Og han skal komme og slå Egypt; den som hører døden til, hjemfaller til døden, og den som hører fangenskapet til, hjemfaller til fangenskapet, og den som hører sverdet til, hjemfaller til sverdet.
12 Og jeg vil sette ild på Egypts gudetempler, og han skal brenne dem opp og føre gudene bort, og han skal svøpe seg i Egypt, slik som en hyrde svøper seg i sin kappe, og siden skal han dra ut derfra i fred.
13 Og han skal knuse støttene i Betsemes* i Egypt, og Egypts templer skal han brenne opp med ild. / {* Heliopolis.}
