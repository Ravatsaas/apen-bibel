## Kapittel 38

1 Men Sefatja, Mattans sønn, og Gedalja, Pashurs sønn, og Jukal, Selemjas sønn, og Pashur, Malkias sønn, hørte de ord som Jeremias talte til alt folket:
2 Så sier Herren: Den som blir i denne by, skal dø ved sverd, ved hunger og ved pest; men den som går ut til kaldeerne, skal bli i live, han skal få sitt liv til krigsbytte og leve.
3 Så sier Herren: Denne by skal gis i hendene på Babels konges hær, og han skal innta den.
4 Da sa høvdingene til kongen: La denne mann drepe, fordi han får de stridsmenn som er blitt tilbake i denne by, og alt folket til å la hendene synke ved at han taler slike ord til dem! For denne mann søker ikke folkets vel, han søker dets ulykke.
5 Da sa kong Sedekias: Se, han er i deres hånd; for kongen makter ikke noe mot dere.
6 Da tok de Jeremias og kastet ham i kongesønnen Malkias brønn, som var i vaktgården, og de firte Jeremias ned med rep; i brønnen var ikke vann, men bare dynd, og Jeremias sank ned i dyndet.
7 Men etioperen Ebed-Melek, en gilding som tjente i kongens hus, hørte at de hadde kastet Jeremias i brønnen - kongen satt da i Benjamin-porten.
8 Så gikk Ebed-Melek ut av kongens hus og talte til kongen og sa:
9 Herre konge! Disse menn har gjort ille i alt det de har gjort mot profeten Jeremias, som de har kastet i brønnen, og han dør der han er, av sult; for det er ikke brød i byen mere.
10 Da befalte kongen etioperen Ebed-Melek: Ta tretti menn med deg herfra og dra profeten Jeremias opp av brønnen før han dør!
11 Og Ebed-Melek tok mennene med seg og gikk inn i kongens hus, ned i rommet under forrådskammeret, og tok derfra filler av sønderrevne og utslitte klær og firte dem ned til Jeremias i brønnen med rep.
12 Og etioperen Ebed-Melek sa til Jeremias: Legg fillene av de sønderrevne og utslitte klær under dine armer, under repene! Og Jeremias gjorde så.
13 Så dro de Jeremias opp med repene og fikk ham opp av brønnen, og Jeremias ble i vaktgården.
14 Deretter sendte kong Sedekias bud og hentet profeten Jeremias til seg i den tredje inngang i Herrens hus, og kongen sa til Jeremias: Jeg vil spørre deg om noe; dølg intet for meg!
15 Jeremias sa til Sedekias: Om jeg sier deg det, vil du da ikke la meg drepe? Og om jeg gir deg råd, vil du ikke høre på meg.
16 Da svor kong Sedekias Jeremias en ed i lønndom og sa: Så sant Herren lever, han som har gitt oss dette vårt liv, vil jeg ikke drepe deg og ikke gi deg i hendene på disse menn som står deg etter livet.
17 Da sa Jeremias til Sedekias: Så sier Herren, hærskarenes Gud, Israels Gud: Dersom du går ut til Babels konges høvdinger, så skal du leve, og denne by skal ikke bli brent opp med ild, og du skal leve, du og ditt hus.
18 Men dersom du ikke går ut til Babels konges høvdinger, så skal denne by bli gitt i kaldeernes hånd, og de skal brenne den opp med ild, og du skal ikke undkomme av deres hånd.
19 Men kong Sedekias sa til Jeremias: Jeg er redd for de jøder som er gått over til kaldeerne, at jeg skal bli overgitt i deres hånd, og at de skal fare ille med meg.
20 Men Jeremias sa: Du skal ikke bli overgitt til dem; hør bare på Herrens røst i det som jeg taler til deg, så det må gå deg vel, og du må leve!
21 Men undslår du deg for å gå ut, da er dette det ord Herren har latt meg se:
22 Se, alle de kvinner som er blitt tilbake i Judas konges hus, skal bli ført ut til Babels konges høvdinger, og de skal si til deg: Dine gode venner har lokket deg og fått overhånd over deg; da dine føtter sank ned i skarnet, trakk de seg tilbake.
23 Og alle dine hustruer og dine barn skal bli ført ut til kaldeerne, og du skal ikke undkomme av deres hånd; men ved Babels konges hånd skal du bli grepet, og for din skyld skal denne by bli brent opp med ild.
24 Og Sedekias sa til Jeremias: La ikke noen få vite om denne samtale, ellers skal du dø!
25 Og om høvdingene får høre at jeg har talt med deg, og de så kommer til deg og sier: Fortell oss hva du har sagt til kongen! Dølg det ikke for oss, ellers vil vi drepe deg! Hva har kongen sagt til deg?
26 da skal du si til dem: Jeg bar min ydmyke bønn fram for kongens åsyn; Jeg bad at han ikke måtte føre meg tilbake til Jonatans hus for å dø der.
27 Og da alle høvdingene kom til Jeremias og spurte ham, svarte han dem aldeles som kongen hadde befalt. Og de tidde og lot ham være i fred; for saken var ikke blitt kjent.
28 Og Jeremias ble i vaktgården like til den dag da Jerusalem ble inntatt.
