## Kapittel 15

1 Og Herren sa til meg: Om så Moses og Samuel sto for mitt åsyn, skulle min sjel dog ikke vende seg til dette folk. Driv dem bort fra mitt åsyn, la dem fare!
2 Og når de sier til deg: Hvor skal vi gå hen? - da skal du svare dem: Så sier Herren: Den som hører døden* til, til døden, og den som hører sverdet til, til sverdet, og den som hører hungeren til, til hungeren, og den som hører fangenskapet til, til fangenskapet. / {* d.e. pesten.}
3 Og jeg vil hjemsøke dem med fire slags ting, sier Herren: sverdet til å drepe dem og hundene til å slepe dem bort og himmelens fugler og jordens dyr til å spise og ødelegge dem.
4 Og jeg vil la dem bli mishandlet av alle jordens riker for det som Judas konge Manasse, Hiskias sønn, gjorde i Jerusalem.
5 For hvem vil ynkes over deg, Jerusalem, og hvem vil ha medlidenhet med deg, og hvem vil komme til deg og spørre om det går deg vel?
6 Du har forlatt meg, sier Herren, du gikk bort fra meg; så rekker jeg da min hånd ut mot deg og ødelegger deg; jeg er trett av å ynkes.
7 Og jeg kaster dem med kasteskovl ut igjennom landets porter, jeg gjør mitt folk barnløst, jeg ødelegger det, fordi det ikke vendte om fra sine veier.
8 Deres enker blir tallrikere enn havets sand; over mødrene til deres unge menn lar jeg en ødelegger komme ved høylys dag; jeg lar angst og forferdelse falle brått over dem.
9 Selv den mor som har født syv sønner, vansmekter og utånder sin sjel; hennes sol går ned mens det enda er dag; hun blir til spott og skam. Og resten av dem vil jeg overgi til deres fienders sverd, sier Herren.
10 Ve meg, min mor, at du fødte meg, meg som alle i landet strider og tretter med! Jeg har ikke lånt dem noe, og de har ikke lånt meg noe, og enda forbanner hver mann meg.
11 Herren sa: Jeg vil befri deg, så det går deg vel;  jeg vil la fiendene dine bønnfalle deg i ulykkens og nødens tid.
12 Kan vel jern brytes, jern fra Norden, og kobber?
13 Ditt gods og dine skatter vil jeg overgi til plyndring - uten betaling, og det for alle dine synders skyld, i hele ditt land.
14 Så vil jeg la dine fiender dra over* til et land som du ikke kjenner; for en ild er tent opp i min vrede, mot dere skal den brenne. / {* med dine skatter. 5MO 32, 22.}
15 Du vet det, Herre! Kom meg i hu og se til meg og la meg få hevn over mine forfølgere! Rykk meg ikke bort i din langmodighet mot dem! Tenk på at jeg blir hånet for din skyld!
16 Jeg fant dine ord, og jeg spiste dem, og dine ord var til fryd for meg og til glede for mitt hjerte; for jeg er kalt med ditt navn, Herre, hærskarenes Gud!
17 Jeg har ikke sittet i de lystiges lag og jublet; grepet av din hånd har jeg sittet ensom; for du fylte meg med harme.
18 Hvorfor er min smerte evig, og mitt sår ulegelig? Det vil ikke la seg lege. Du er jo blitt for meg som en sviktende bekk, som vann en ikke kan lite på.
19 Derfor sier Herren så: Hvis du vender om, så vil jeg la deg komme tilbake og stå for mitt åsyn, og hvis du skiller det edle ut fra det uedle, skal du være som min munn; de skal igjen vende om til deg, men du skal ikke vende om til dem.
20 Og jeg vil gjøre deg til en fast kobbermur mot dette folk; de skal stride mot deg, men ikke få overhånd over deg; for jeg er med deg og vil frelse deg og redde deg, sier Herren.
21 Jeg vil redde deg av de ondes hånd, og jeg vil løse deg ut av voldsmenns hånd.
