## Kapittel 14

1 Dette er Herrens ord som kom til Jeremias den gang da tørken var:
2 Juda sørger, og dets byer vansmekter; de sitter i sørgeklær på jorden, og Jerusalems klageskrik stiger opp.
3 De fornemme blant dem sender sine tjenere etter vann; de kommer til brønnene, men finner intet vann; deres kar vender tomme tilbake; de blir skuffet og nedslått og tilhyller sitt hode.
4 For jordens skyld, som er forferdet fordi det ikke kommer regn i landet, er jordbrukerne skuffet, de tilhyller sitt hode.
5 For endog hinden på marken forlater sine nyfødte unger fordi det ikke er gress,
6 og villesler står på bare hauger, de snapper etter været som sjakaler, deres øyne vansmekter fordi det ikke er urter.
7 Om våre misgjerninger vitner mot oss, Herre, så vis oss dog nåde for ditt navns skyld! For mange er våre overtredelser, mot deg har vi syndet.
8 Du Israels håp, dets frelser i nødens tid! Hvorfor vil du være som en fremmed i landet, lik en veifarende mann som tar av fra veien bare for å overnatte?
9 Hvorfor vil du være som en skrekkslagen mann, lik en kjempe som ikke makter å hjelpe? Og enda bor du midt iblant oss, Herre, og vi er kalt med ditt navn; la oss ikke fare!
10 Så sier Herren om dette folk: Slik vil de gjerne vanke omkring; sine føtter holder de ikke tilbake, og Herren har ikke behag i dem; nå vil han komme deres misgjerning i hu og hjemsøke dem for deres synder.
11 Og Herren sa til meg: Du skal ikke be om noe godt for dette folk.
12 Når de faster, hører jeg ikke på deres rop, og når de ofrer brennoffer og matoffer, har jeg ikke behag i dem; men ved sverd og ved hungersnød og ved pest vil jeg gjøre ende på dem.
13 Da sa jeg: Akk, Herre, Herre! Profetene sier jo til dem: Dere skal ikke se sverd, og hungersnød skal ikke ramme dere, men sikker fred vil jeg gi dere på dette sted.
14 Men Herren sa til meg: Løgn profeterer profetene i mitt navn; jeg har ikke sendt dem og ikke gitt dem befaling og ikke talt til dem; løgnsyner og sannsigeri og tom tale og sitt hjertes svik profeterer de for dere.
15 Derfor sier Herren så om de profeter som taler i hans navn uten at han har sendt dem, og som sier at sverd og hungersnød ikke skal komme i dette land: Ved sverd og ved hungersnød skal de utryddes disse profeter.
16 Og folket som de profeterer for, skal ligge slengt omkring på Jerusalems gater for hunger og sverd, uten at det er noen til å begrave dem, de selv, deres hustruer, deres sønner og deres døtre; og jeg vil utøse deres ondskap over dem.
17 Og du skal si dette ord til dem: Mine øyne feller tårer natt og dag og holder ikke opp; for jomfruen, mitt folks datter, har fått et svært slag, et ulegelig sår.
18 Går jeg ut på marken, se, der ligger folk som er slått ihjel ved sverd, og går jeg inn i byen, se, der ligger de som pines av hunger; for både profet og prest må dra til et land som de ikke kjenner.
19 Har du da aldeles forkastet Juda, eller vemmes din sjel ved Sion? Hvorfor har du slått oss, så det ikke er noen legedom for oss? Vi venter på fred, og det kommer intet godt, på legedoms tid, og se, det kommer forferdelse.
20 Vi kjenner, Herre, vår ugudelighet, våre fedres misgjerning, at vi har syndet mot deg.
21 For ditt navns skyld, forkast oss ikke, overgi ikke din herlighets trone til vanære! Kom i hu og bryt ikke din pakt med oss!
22 Er det vel iblant hedningefolkenes falske guder noen som gir regn? Eller er det himmelen som gir regnbyger? Er det ikke du, Herre vår Gud? Vi venter på deg; for du har gjort alle disse ting.
