## Kapittel 49

1 Om Ammons barn. Så sier Herren: Har Israel ingen barn, eller har han ingen arving? Hvorfor har deres konge[^1] tatt Gad til eie, og hans folk bosatt seg i dets byer?
2 Se, derfor skal dager komme, sier Herren, da jeg lar krigsskrik høre mot Rabba i Ammons land, og det skal bli til en øde grusdynge, og dets døtre[^2] skal brennes opp med ild, og Israel skal ta sine eiere til eie, sier Herren.
3 Hyl, Hesbon! For Ai er ødelagt. Skrik, dere Rabbas døtre, omgjord dere med sekk, jamre dere og løp omkring ved kveene! For deres konge[^3] går i fangenskap, hans prester og høvdinger alle sammen.
4 Hvorfor roser du deg av dine daler, av din dals overflod, du frafalne datter, som setter din lit til dine skatter og sier: Hvem kan gjøre meg noe?
5 Se, jeg lar frykt komme over deg, sier Herren, Israels Gud, hærskarenes Gud, fra alle dem som bor rundt omkring deg, og dere skal bli drevet bort, hver til sin kant, uten at noen samler de flyktende.
6 Men deretter vil jeg gjøre ende på Ammons barns fangenskap, sier Herren.
7 Om Edom. Så sier Herren, hærskarenes Gud: Er det ikke mere noen visdom i Teman? Finnes ikke lenger råd hos de forstandige? Er deres visdom uttømt?
8 Flykt, vend dere, skjul dere dypt nede, dere Dedans innbyggere! For jeg lar Esaus ulykke komme over ham, den tid da jeg hjemsøker ham.
9 Om vinhøstere kommer over deg, så vil de ikke levne noen etterhøst, om tyver kommer om natten, så vil de ødelegge til de har nok.
10 For jeg klær Esau naken, jeg avdekker hans skjulesteder, og vil han skjule seg, så kan han det ikke; hans barn og hans brødre og hans naboer blir ødelagt, og han er ikke mere.
11 Forlat dine farløse! Jeg vil holde dem i live, og dine enker kan stole på meg.
12 For så sier Herren: Se, de som det ikke tilkom å drikke begeret[^4], de skal drikke, og så skulle du bli ustraffet? Nei, du skal ikke bli ustraffet, drikke skal du.
13 For jeg har svoret ved meg selv, sier Herren, at Bosra skal bli til en forferdelse, til spott, til en ørken og til en forbannelse, og alle dets byer skal bli til evige grusdynger.
14 En tidende har jeg hørt fra Herren, og et bud er sendt ut iblant folkene: Samle dere og dra imot det, stå opp til krig!
15 For se, jeg gjør deg liten blant folkene, foraktet blant menneskene.
16 Redsel over deg! Ditt hjertes overmot har dåret deg, du som bor i fjellkløfter, du som holder til oppe på høydene. Om du bygger ditt rede høyt som ørnen, så vil jeg styrte deg ned derfra, sier Herren.
17 Og Edom skal bli til en forferdelse; hver den som går forbi det, skal forferdes og spotte over alle dets plager.
18 Som da Sodoma og Gomorra og dets nabobyer ble lagt i grus, sier Herren, skal ingen mann bo der, og intet menneskebarn oppholde seg der.
19 Se, han[^5] stiger opp som en løve fra Jordans prakt[^6] til de alltid grønne enger; for i et øyeblikk vil jeg jage Edoms folk bort derfra, og den som er utvalgt, ham vil jeg sette over det; for hvem er som jeg, og hvem vil stevne meg, og hvem er den hyrde som kan stå for mitt åsyn?
20 Hør derfor rådet som Herren har lagt mot Edom, og tankene han har tenkt mot Temans innbyggere: De skal bli slept bort de små lam; beitemarken deres skal forferdes over dem.
21 Ved braket av deres fall bever jorden; det lyder skrik som høres like til det Røde Hav.
22 Se, som en ørn farer han opp og flyver og breder sine vinger ut over Bosra, og Edoms kjemper blir på den dag til mote som en kvinne i barnsnød.
23 Om Damaskus. Hamat og Arpad er blitt til skamme, for de har hørt en ond tidende, de forgår av angst; i havet er det uro, det kan ikke være stille.
24 Damaskus er motløst, det vender seg til flukt, forferdelse har grepet det; angst og veer har grepet det som den fødende kvinne.
25 Hvor den er forlatt, den lovpriste stad, min gledes by[^7]!
26 Derfor skal dens unge menn falle på dens gater, og alle krigsmennene skal tilintetgjøres på den dag, sier Herren, hærskarenes Gud.
27 Jeg vil sette ild på Damaskus' mur, og den skal fortære Benhadads palasser.
28 Om Kedar og om Hasors riker[^8], som Babels konge Nebukadnesar slo. Så sier Herren: Stå opp, dra opp mot Kedar og ødelegg Østens barn!
29 Deres telt og deres småfe skal de ta; deres telttepper og alle deres redskaper og deres kameler skal de føre bort med seg, og de skal rope til dem: Redsel rundt omkring!
30 Flykt, flykt alt det dere kan, skjul dere dypt nede, dere Hasors innbyggere, sier Herren; for Babels konge Nebukadnesar har lagt råd imot dere og tenkt ut ondt imot dere.
31 Stå opp, dra opp mot et rolig folk, som bor trygt, sier Herren; de har hverken port eller bom, de bor for seg selv.
32 Deres kameler skal bli til rov, og deres store buskap skal bli til hærfang, og jeg vil sprede dem for alle vinder, dem med rundklippet hår, og fra alle kanter vil jeg la ulykke komme over dem, sier Herren.
33 Og Hasor skal bli til bolig for sjakaler, en ørken til evig tid; ingen mann skal bo der, og intet menneskebarn oppholde seg der.
34 Dette er Herrens ord som kom til profeten Jeremias om Elam[^9] i begynnelsen av Judas konge Sedekias' regjering:
35 Så sier Herren, hærskarenes Gud: Se, jeg knekker Elams bue, deres beste våpen.
36 Og jeg vil la fire vinder fra himmelens fire hjørner komme over Elam og sprede dem for alle disse vinder, og det skal ikke være noe folk som de bortdrevne fra Elam ikke kommer til.
37 Og jeg vil gjøre Elam redd for sine fiender og for dem som står dem etter livet, og jeg vil la ulykke komme over dem, min brennende vrede, sier Herren, og jeg vil sende sverd etter dem, inntil jeg får gjort ende på dem.
38 Og jeg vil sette min trone i Elam, og jeg vil utrydde konge og høvdinger der, sier Herren.
39 Men det skal skje i de siste dager, da vil jeg gjøre ende på Elams fangenskap, sier Herren.

[^1]:  d.e. deres (ammonittenes) avgud Molok; 1KG 11, 5. 7. AMO 1, 15.
[^2]:  d.e. dets omliggende byer.
[^3]:  JER 49, 1.
[^4]:  d.e. Herrens folk. JER 25, 29. KLA 4, 21.
[^5]:  Nebukadnesar.
[^6]:  JER 12, 5.
[^7]:  slik klager Damaskus' innbyggere.
[^8]:  d.e. Arabia. JES 21, 13 fg. JER 9, 25. 26; 25, 23. 24.
[^9]:  d.e. Persia. JER 25, 25. JES 21, 2.
