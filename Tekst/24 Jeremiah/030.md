## Kapittel 30

1 Dette er det ord som kom til Jeremias fra Herren:
2 Så sier Herren, Israels Gud: Skriv alle de ord jeg har talt til deg, i en bok!
3 For se, dager kommer, sier Herren, da jeg gjør ende på mitt folks, Israels og Judas, fangenskap, sier Herren, og fører dem tilbake til det land jeg gav deres fedre, så de kan ta det i eie.
4 Og dette er de ord Herren har talt om Israel og Juda:
5 Så sier Herren: Et redselsrop har vi hørt; der er frykt og ingen fred.
6 Spør og se etter om en mann føder! Hvorfor ser jeg hver mann med hendene på sine lender, lik en fødende kvinne, og hvorfor er alle åsyn forandret og blitt bleke?
7 Ve! Stor er den dag, det er ingen som den, og en trengselstid er det for Jakob; men han skal bli frelst fra den.
8 Og det skal skje på den dag, sier Herren, hærskarenes Gud, da vil jeg bryte hans* åk og ta det av din nakke, og dine bånd vil jeg rive i stykker, og fremmede skal ikke mere holde deg som slave. / {* fiendens.}
9 Og de skal tjene Herren sin Gud og David sin konge, som jeg vil oppreise for dem.
10 Frykt ikke, du min tjener Jakob, sier Herren, og reddes ikke, Israel! For se, jeg frelser deg fra det fjerne land og din ætt fra deres fangenskaps land, og Jakob skal vende tilbake og leve i ro og være trygg, og ingen skal forferde ham.
11 For jeg er med deg, sier Herren, og jeg vil frelse deg; jeg vil gjøre ende på alle de folk som jeg har adspredt deg iblandt; bare deg vil jeg ikke gjøre ende på; jeg vil tukte deg med måte; men helt ustraffet vil jeg ikke la deg være.
12 For så sier Herren: Ubotelig er din skade, ulegelig ditt sår.
13 Ingen tar seg av din sak, så han klemmer ditt sår ut; legedom, plaster finnes ikke for deg.
14 Alle dine elskere har glemt deg, de spør ikke etter deg; for jeg har slått deg som en fiende slår, som den grusomme tukter, fordi din misgjerning er mangfoldig, dine synder tallrike.
15 Hvorfor skriker du over din skade, over at din smerte er ubotelig? Fordi din misgjerning er mangfoldig, dine synder tallrike, har jeg gjort dette mot deg.
16 Derfor skal alle de som eter deg, bli ett, og alle de som er dine fiender, dra bort i fangenskap, alle sammen, og de som plyndrer deg, skal bli plyndret, og alle dem som røver deg, vil jeg gjøre til rov.
17 For jeg vil legge forbinding på deg og lege dine sår, sier Herren; for de kaller deg den bortdrevne, Sion som ingen spør etter.
18 Så sier Herren: Se, jeg gjør ende på fangenskapet for Jakobs telt og forbarmer meg over hans boliger; byen skal bygges på sin haug, og palasset skal stå på sitt rette sted.
19 Og det skal lyde lovsang fra dem, og rop av glade mennesker; jeg vil gjøre dem tallrike, og de skal ikke bli færre; jeg vil ære dem, og de skal ikke bli aktet ringe.
20 Og hans* sønner skal være som i fordums tid, og hans menighet skal stå fast for mitt åsyn, og jeg vil hjemsøke alle dem som undertrykker ham. / {* Jakobs; JER 30, 18.}
21 Og hans herlige* skal være av hans egen ætt, og hans hersker** utgå av hans midte, og jeg vil la ham komme nær, og han skal trede fram for meg; for hvem vil ellers våge sitt liv og komme meg nær? sier Herren. / {* Messias; MIK 5, 1.} / {** Messias; MIK 5, 1.}
22 Og dere skal være mitt folk, og jeg vil være deres Gud.
23 Se, Herrens storm, hans vrede farer ut, en rivende stormvind; den hvirvler over hodet på de ugudelige.
24 Herrens brennende vrede skal ikke vende tilbake før han har utført og fullbyrdet sitt hjertes tanker; i de siste dager skal dere forstå det.
