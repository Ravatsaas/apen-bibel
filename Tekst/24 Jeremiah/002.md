## Kapittel 2

1 Og Herrens ord kom til meg, og det lød så:
2 Gå avsted og rop ut for Jerusalems ører og si: Så sier Herren: Jeg kommer i hu din ungdoms hullskap, dine trolovelsesdagers kjærlighet, hvordan du fulgte meg i ørkenen, i et land hvor ingen sår.
3 Hellig var Israel for Herren, hans førstegrøde[^1]; alle som ville spise det, måtte bøte, ulykke kom over dem, sier Herren.
4 Hør Herrens ord, Jakobs hus og alle slekter av Israels hus!
5 Så sier Herren: Hva urett har deres fedre funnet hos meg, siden de gikk langt bort fra meg og fulgte de tomme guder og ble selv tomme?
6 Og de sa ikke: Hvor er Herren, som førte oss opp fra Egypt, som ledet oss i ørkenen, i et land med ødemarker, fullt av kløfter, et land med tørke og dødsskygge, et land der ingen mann har faret, og intet menneske har bodd?
7 Og jeg førte dere inn i et land med fruktbare marker, så dere fikk spise av dets frukt og dets gode ting; men da dere kom inn, gjorde dere mitt land urent og min arv til en styggedom.
8 Prestene sa ikke: Hvor er Herren? Og de som syslet med loven, kjente meg ikke, og hyrdene falt fra meg, og profetene spådde ved Ba'al og fulgte dem som ikke kan hjelpe[^2].
9 Derfor vil jeg fremdeles gå i rette med dere, sier Herren; ja, med deres barnebarn vil jeg gå i rette.
10 Dra over til kitteernes øyer og se, og send bud til Kedar og gi nøye akt og se om noe slikt er skjedd!
11 Har vel et hedningefolk byttet bort sine guder, enda de ikke er guder? Men mitt folk har byttet bort sin ære mot det som ikke kan hjelpe[^3].
12 Forskrekkes, dere himler, over dette, og gys, bli storlig forferdet, sier Herren.
13 For to onde ting har mitt folk gjort: Meg har de forlatt, kilden med det levende vann, og hugget seg ut brønner, sprukne brønner som ikke holder vann.
14 Er Israel en slave? Er han en hjemmefødt slave? Hvorfor er han blitt røvet?
15 Unge løver brølte mot ham; de lot sin røst høre, og de gjorde hans land til en ørken; hans byer ble brent opp, så ingen bor i dem.
16 Også Memfis' og Tahpenes' barn gjorde din isse skallet.
17 Mon ikke det at du forlot Herren din Gud den tid han ville lede deg på veien, har voldt deg dette?
18 Og nå, hvorfor tar du veien til Egypt for å drikke Sikors[^4] vann? Og hvorfor tar du veien til Assyria for å drikke elvens[^5] vann?
19 Din ondskap tukter deg, og dine frafall straffer deg; kjenn da og se at det er ondt og bittert at du forlater Herren din Gud, og at frykt for meg ikke kommer over deg, sier Herren, Israels Gud, hærskarenes Gud.
20 For fra fordums tid brøt du ditt åk, rev du i stykker dine bånd, og du sa: Jeg vil ikke tjene. Men på hver høy bakke og under hvert grønt tre la du deg ned og drev utukt.
21 Og enda hadde jeg plantet deg som en edel ranke, helt igjennom av ekte sæd; hvordan er du da blitt omskapt for meg til ville skudd av et fremmed vintre?
22 For om du enn ville vaske deg med pottaske og bruke meget lut, så skulle dog din misgjerning være skitten for mitt åsyn, sier Herren, Israels Gud.
23 Hvordan kan du si: Jeg er ikke blitt uren, jeg har ikke gått etter Ba'alene? Se på din vei i dalen[^6]! Forstå hva du har gjort, du lette kamelhoppe som løper hit og dit!
24 Lik et villesel som er vant til ørkenen, snapper hun etter været i sin sjels attrå; hennes brynde - hvem kan dempe den? Alle de som søker henne, slipper å løpe seg trette; i hennes måned finner de henne.
25 La ikke din fot bli bar og din strupe bli tørst! Men du sier: Forgjeves! Nei! Jeg elsker fremmede, og etter dem vil jeg gå.
26 Slik som en tyv må skamme seg når han blir grepet, slik må Israels hus skamme seg, de selv, deres konger, deres høvdinger, deres prester og deres profeter,
27 fordi de sier til treet: Du er min far, og til steinen: Du har født meg. For de har vendt ryggen til meg og ikke ansiktet. Men i sin ulykkes tid sier de: Reis deg og hjelp oss!
28 Hvor er da dine guder som du gjorde deg? La dem reise seg, om de kan hjelpe deg i din ulykkes tid! For så mange som dine byer er, så mange er dine guder blitt, Juda!
29 Hvorfor tretter dere med meg? dere er alle sammen falt fra meg, sier Herren.
30 Forgjeves slo jeg deres barn; de tok ikke imot tukt; deres sverd fortærte deres profeter som en ødeleggende løve.
31 Du onde slekt! Gi akt på Herrens ord! Har jeg vært en ørken for Israel eller et belgmørkt land? Hvorfor sier mitt folk: Vi har gjort oss fri, vi vil ikke mere komme til deg?
32 Mon en jomfru glemmer sitt smykke, en brud sitt belte? Men mitt folk har glemt meg i dager uten tall.
33 Hvor vel vet du ikke å legge din vei for å søke kjærlighet! Derfor har du også vent dine veier til det onde.
34 Det finnes endog blod av uskyldige fattigfolk på dine kjortelfliker; du grep dem ikke i innbrudd[^7], men på grunn av alt dette var det[^8].
35 Og allikevel sier du: Jeg er uskyldig, vreden hans har vendt seg fra meg. Se, jeg vil gå i rette med deg fordi du sier: Jeg har ikke syndet.
36 Hvorfor farer du så meget om og skifter din vei? Også ved Egypt skal du bli til skamme, slik som du ble til skamme ved Assyria.
37 Også derfra skal du gå ut med hendene på hodet[^9]; for Herren har forkastet dem du setter din lit til, og du skal ikke ha noen lykke med dem.

[^1]:  JAK 1, 18.
[^2]:  d.e. avgudene.
[^3]:  JER 2, 8. SLM 106, 20.
[^4]:  d.e. Nilens.
[^5]:  d.e. Eufrats.
[^6]:  JER 7, 31.
[^7]:  2MO 22, 2.
[^8]:  d.e. på grunn av dette ditt ugudelige vesen (JER 2, 23 fg.) utøste du deres blod.
[^9]:  d.e. med sorg; 2SA 13, 19.
