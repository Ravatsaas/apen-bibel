## Kapittel 1

1 Obadias' syn. Så sier Herren, Israels Gud, om Edom: En tidende har vi hørt fra Herren, og et bud er sendt ut blandt hedningefolkene: Stå opp og la oss reise oss til strid mot det!
2 Se, liten vil jeg gjøre deg blandt hedningefolkene; du skal bli dypt foraktet.
3 Ditt hjertes overmot har dåret deg, du som bor i fjellkløfter, i din høye bolig, du som sier i ditt hjerte: Hvem vil styrte meg ned til jorden?
4 Om du bygger høyt som ørnen og setter ditt rede blandt stjerner, vil jeg styrte deg ned derfra, sier Herren.
5 Om tyver kom til deg eller røvere om natten - å, hvor du blir tilintetgjort! - mon de da ville stjele mere enn det de trengte? Om det kom til deg folk som ville høste din vin, ville de da ikke levne en etterhøst?
6 Men hvor blir ikke Esau ransaket, og hans skjulte skatter opsøkt!
7 Like til grensen følger alle dine forbundsfeller deg; dine gode venner sviker deg og får overhånd over deg; de menn som spiser ditt brød, legger en snare for deg. Det er ingen forstand hos ham!
8 Skal jeg ikke på den dag, sier Herren, gjøre ende på alle vismenn i Edom og all forstand på Esaus berg?
9 Dine kjemper, Teman, skal bli motløse, så hver mann blir drept og utryddet på Esaus berg.
10 For den vold du har gjort mot din bror Jakob, skal skam dekke deg, og du skal bli utryddet til evig tid.
11 Den dag da du holdt deg unna, den dag da fremmede bortførte hans gods, og utlendinger gikk inn i hans porter og kastet lodd om Jerusalem, da var også du som en av dem.
12 Se ikke med skadefryd på din brors dag, på hans ulykkes dag, og gled deg ikke over Judas barn på deres undergangs dag, og lukk ikke din munn så vidt opp på trengselens dag!
13 Dra ikke inn gjennom mitt folks port den dag de er i nød, se ikke også du med skadefryd på deres ulykke den dag de er i nød, og legg ikke hånd på deres gods den dag de er i nød,
14 og stå ikke på veiskjellet for å utrydde dem av mitt folk som har sloppet unna, og overgi ikke dets flyktninger til fienden på trengselens dag!
15 For nær er Herrens dag over alle folkene; som du har gjort, skal det gjøres med deg, dine gjerninger skal falle tilbake på ditt eget hode.
16 For slik som dere har drukket på mitt hellige berg, skal alle folkene drikke uten å holde opp; de skal drikke i fulle drag og bli som om de aldri hadde vært til.
17 Men på Sions berg skal det være en flokk av undslopne, og det skal være hellig; og Jakobs hus skal ta sine eiendommer i eie.
18 Og Jakobs hus skal bli en ild, og Josefs hus en flamme, og Esaus hus skal bli til halm, og de skal sette ild på det og fortære det, og det skal ikke bli noen tilbake av Esaus hus, for Herren har talt.
19 Og de som bor i sydlandet, skal ta Esaus berg i eie, og de som bor i lavlandet, skal ta filistrenes land, og de skal ta Efra'ims land og Samarias land i eie, og Benjamin skal ta Gilead,
20 og de av denne Israels hær som er bortført, skal ta det som finnes av kana'anitter like til Sarepta, og de bortførte fra Jerusalem som er i Sefarad, skal ta sydlandets byer i eie.
21 Og frelsere skal dra opp på Sions berg og dømme Esaus berg, og riket skal høre Herren til.
