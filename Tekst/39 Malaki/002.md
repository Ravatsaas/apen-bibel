## Kapittel 2

1 Og nå kommer dette bud til dere, dere prester!
2 Dersom dere ikke vil høre og ikke legge dere det* på hjerte, så dere gir mitt navn ære, sier Herren, hærskarenes Gud, så vil jeg sende forbannelsen mot dere og forbanne deres velsignelser; ja, jeg har alt forbannet dem, fordi dere ikke legger dere det på hjerte. / {* MLK 1, 6 fg.}
3 Se, jeg forbanner deres ætt og kaster møkk i ansiktet på dere, møkk av deres høytidsoffere*; og dere skal selv bli kastet opp i den. / {* 2MO 29, 14.}
4 Da skal dere kjenne at jeg har sendt dere dette bud, for at det skal være min pakt med Levi, sier Herren, hærskarenes Gud.
5 Den pakt jeg hadde med ham, lovte ham liv og lykke; det gav jeg ham for at han skulle frykte meg, og han fryktet meg og var forferdet for mitt navn.
6 Sannhets lov var i hans munn, og urett ble ikke funnet på hans lepper; i fred og ærlighet vandret han med meg, og mange omvendte han fra misgjerning.
7 For en prests lepper skal holde fast ved kunnskap, og lov skal hentes fra hans munn; for han er Herrens, hærskarenes Guds sendebud.
8 Men dere har veket av fra veien og har fått mange til å støte an mot loven; dere har fordervet Levi-pakten, sier Herren, hærskarenes Gud.
9 Derfor har også jeg gjort dere foraktet og ringe i alt folkets øyne, fordi dere ikke akter på mine veier, men gjør forskjell på folk for loven*. / {* d.e. når dere skal dømme etter loven.}
10 Har vi ikke alle sammen én far? Har ikke en Gud skapt oss? Hvorfor er vi da troløse mot hverandre, så vi vanhelliger våre fedres pakt?
11 Juda har vært troløs, og avskyelige ting er gjort i Israel og i Jerusalem; for Juda har vanhelliget Herrens helligdom, som han elsker, og har tatt en fremmed guds døtre til ekte.
12 Hos den mann som det gjør, skal Herren utrydde av Jakobs telter hver levende sjel, og den som bærer offergaver fram for Herren, hærskarenes Gud!
13 For det annet gjør dere også dette: Dere dekker Herrens alter med tårer, med gråt og sukk*, så han ikke mere ser på offergaven eller med velbehag tar imot noe av deres hånd**. / {* nemlig: av deres forskutte hustruer.} / {** MLK 1, 10.}
14 Og dere sier: Hvorfor? Fordi Herren har vært vidne mellom deg og din ungdoms hustru, som du har vært troløs mot, enda hun er din ektemake og din hustru som du har inngått pakt med.
15 Men har ikke en* gjort det og er enda blitt i live? Men hva gjorde denne ene? Han ville opnå den ætt Gud hadde lovt ham**; men dere skal ta vare på deres liv, og mot din ungdoms hustru må du ikke være troløs! / {* Abraham; 1MO 16, 4 fg. JES 51, 2. ESK 33, 24.} / {** 1MO 15, 4 fg. 16, 2.}
16 For jeg hater skilsmisse, sier Herren, Israels Gud; for det er å dekke klærne sine med vold, sier Herren, hærskarenes Gud. Så ta dere i vare, så dere ikke er troløse!
17 Dere har trettet Herren med deres ord, og dere sier: Hvordan har vi trettet ham? Ved å si: Hver den som gjør ondt, er god i Herrens øyne, og i sådanne har han velbehag, eller: Hvor er Gud, han som dømmer?
