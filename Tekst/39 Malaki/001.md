## Kapittel 1

1 Dette utsagn er Herrens ord til Israel ved Malakias.
2 Jeg har elsket dere, sier Herren. Og dere sier: Hvormed har du vist oss din kjærlighet? Er ikke Esau bror til Jakob? sier Herren, og enda har jeg elsket Jakob,
3 men hatet Esau og gjort hans fjell til en ørken og hans arv til en bolig for ørkenens sjakaler.
4 Når Edom sier: Vi er knust, men vi skal bygge ruinene opp igjen, da sier Herren, hærskarenes Gud, så: De skal bygge, men jeg skal rive ned, og de skal kalles ugudelighetens land og det folk som Herren til evig tid er vred på.
5 Dere skal se det med egne øyne, og dere skal si: Herren er stor ut over Israels landemerke.
6 En sønn ærer sin far, og en tjener sin herre; er nå jeg far, hvor er da min ære, og er jeg herre, hvor er da frykten for meg? sier Herren, hærskarenes Gud, til dere, dere prester som forakter mitt navn. Og dere sier: Hvormed har vi vist forakt for ditt navn?
7 Ved å bære fram uren mat på mitt alter. Og dere sier: Hvormed har vi krenket din renhet? Ved å si: Herrens bord er ingen ære verdt.
8 Når dere kommer med et blindt dyr for å ofre det, er ikke det ondt ment? Og når dere kommer med et halt eller et sykt dyr, er ikke det ondt ment? Prøv å komme med slike gaver til stattholderen! Tror du han vil finne behag i deg, eller vil ta nådig imot deg? sier Herren, hærskarenes Gud.
9 Så bønnfall nå Gud at han må bli oss nådig! Med egne hender har dere gjort dette - kan han da for deres skyld være nådig? sier Herren, hærskarenes Gud.
10 Gid det fantes noen blant dere som ville lukke tempeldørene, så dere ikke skal gjøre opp ild på mitt alter til ingen nytte! Jeg finner ikke behag i dere, sier Herren, hærskarenes Gud, og til offergaver fra deres hånd har jeg ingen lyst.
11 For fra solens oppgang til dens nedgang skal mitt navn bli stort blant hedningefolkene, og på hvert sted skal det brennes røkelse og bæres fram offergaver for mitt navn, rene offergaver; for mitt navn skal bli stort blant folkene, sier Herren, hærskarenes Gud.
12 Men dere vanhelliger det ved å si: Herrens bord er urent, og maten som gis til det, er lite verd.
13 Og dere sier: Å, for en strev! Og dere blåser av det, sier Herren, hærskarenes Gud, og dere bærer fram slikt som er røvet, og det som er halt og sykt - slikt bærer dere fram som offergave! Skulle slike gaver fra dere behage meg? sier Herren.
14 Forbannet være den som farer med svik*, enda der er handyr i hans flokk, og den som gjør et løfte og enda ofrer til Herren et hundyr som har lyte; for jeg er en stor konge, sier Herren, hærskarenes Gud, og mitt navn er forferdelig blant folkene. / {* ved å foregi at han bare har hundyr å ofre.}
