## Kapittel 3

1 Se, jeg sender mitt bud, og han skal rydde vei for mitt åsyn; og brått skal han komme til sitt tempel, Herren som dere søker, paktens engel som dere stunder etter; se, han kommer, sier Herren, hærskarenes Gud.
2 Men hvem kan utholde den dag han kommer, og hvem kan bli stående når han lar seg se? For han er som en smelters ild og som vaskeres lut.
3 Og han skal sitte og smelte og rense sølvet, og han skal rense Levis barn og gjøre dem rene som gull og sølv; og de skal bære fram for Herren offergaver i rettferdighet,
4 og Judas og Jerusalems offergaver skal behage Herren, som i gamle dager, som i fordums år.
5 Og jeg vil komme til dere og holde dom og være et hastig vitne mot trollkarene og horkarlene og dem som sverger falsk, og mot dem som forholder dagarbeideren hans lønn og gjør vold mot enken og den farløse, og som bøyer retten for den fremmede og ikke frykter meg, sier Herren, hærskarenes Gud;
6 for jeg, Herren, har ikke forandret meg, og dere, Jakobs barn, er ikke tilintetgjort.
7 Like fra deres fedres dager har dere veket av fra mine lover og ikke holdt dem; vend om til meg, så vil jeg vende om til dere, sier Herren, hærskarenes Gud. Og dere sier: Hva skal vi vende om fra?
8 Skal et menneske rane fra Gud, siden dere raner fra meg? Og dere sier: Hva har vi rant fra deg? Tienden og de hellige gaver.
9 Forbannelsen har rammet dere, og fra meg raner dere, ja hele folket.
10 Bær hele tienden inn i forrådshuset, så det kan finnes mat i mitt hus, og prøv meg på denne måte, sier Herren, hærskarenes Gud, om jeg ikke vil åpne himmelens sluser for dere og utøse velsignelser over dere i rikelig mål!
11 Og jeg vil true eteren* for deres skyld, så den ikke ødelegger jordens avgrøde for dere; og vintreet på marken skal ikke slå feil for dere, sier Herren, hærskarenes Gud. / {* gresshoppen.}
12 Og alle folkene skal prise dere lykkelige; for da skal deres land være et herlig land, sier Herren, hærskarenes Gud.
13 Deres ord har vært sterke mot meg, sier Herren. Og dere sier: Hva har vi sagt oss imellom mot deg?
14 Dere har sagt: Fåfengt er det å tjene Gud, og hva vinning har det vært for oss at vi har aktet på hans bud, og at vi har gått i sørgeklær for Herrens, hærskarenes Guds skyld?
15 Og nå priser vi de overmodige lykkelige; ikke alene trives de vel de som lever ugudelig, men de har satt Gud på prøve og har allikevel sloppet fri.
16 Da talte de med hverandre de som frykter Herren, og Herren lyttet til og hørte det, og det ble for hans åsyn skrevet en minnebok for dem som frykter Herren og tenker på hans navn.
17 Og på den dag som jeg skaper, sier Herren, hærskarenes Gud, skal de være min eiendom, og jeg vil spare dem, slik som en mann sparer sin sønn som tjener ham.
18 Da skal dere igjen se forskjell mellom den rettferdige og den ugudelige, mellom den som tjener Gud, og den som ikke tjener ham.
