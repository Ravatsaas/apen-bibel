## Kapittel 1

1 Paulus og Timoteus, Kristi Jesu tjenere - til alle de hellige i Kristus Jesus som er i Filippi, tillikemed tilsynsmenn og menighetstjenere:
2 Nåde være med dere og fred fra Gud vår Far og den Herre Jesus Kristus!
3 Jeg takker min Gud så ofte jeg kommer dere i hu,
4 idet jeg alltid når jeg ber, gjør min bønn for dere alle med glede,
5 på grunn av deres samfunn med meg i arbeidet for evangeliet fra den første dag inntil nå.
6 Og jeg er fullt sikker på dette at han som begynte en god gjerning i dere, vil fullføre den inntil Jesu Kristi dag,
7 slik som det jo er rimelig for meg å tenke slik om dere alle, ettersom jeg bærer dere i mitt hjerte, både i mine lenker og når jeg forsvarer og stadfester evangeliet, siden dere alle har del med meg i nåden.
8 For Gud er mitt vitne hvordan jeg lenges etter dere alle med Kristi Jesu hjertelag.
9 Og dette ber jeg om at deres kjærlighet enda må bli alt rikere og rikere på kunnskap og all skjønnsomhet,
10 for at dere må kunne dømme om de forskjellige ting, så dere kan være rene og uten anstøt til Kristi dag,
11 fylt med rettferdighets frukt, som virkes ved Jesus Kristus, Gud til ære og lov.
12 Jeg vil at dere skal vite, brødre, at det jeg har opplevd, heller har tjent til evangeliets fremme,
13 så at det er blitt vitterlig for hele livvakten og for alle de andre at det er for Kristi skyld jeg er i lenker,
14 og så at de fleste av brødrene i Herren har fattet tiltro til mine lenker og derved enn mere har fått mot til å tale ordet uten frykt.
15 Vel forkynner også somme Kristus av avind og for kivs skyld, men andre dog også av velvilje;
16 disse forkynner Kristus av kjærlighet, idet de vet at jeg er satt til å forsvare evangeliet,
17 men hine gjør det av trettesyke, ikke med ren hu, idet de mener å legge trengsel til mine lenker.
18 Hva da? Kristus forkynnes dog på enhver måte, enten det skjer for syns skyld eller i sannhet, og det gleder jeg meg over; ja, jeg vil og fremdeles glede meg;
19 for jeg vet at dette skal bli meg til frelse ved deres bønn og Jesu Kristi Ånds hjelp,
20 etter min inderlige lengsel og mitt håp om at jeg ikke skal bli til skamme i noen ting, men at Kristus, som alltid, så og nå, med all frimodighet skal bli forherliget ved mitt legeme, enten det blir ved liv eller ved død.
21 For meg er livet Kristus og døden en vinning;
22 men dersom det å leve i kjødet gir meg frukt av min gjerning, så vet jeg ikke hva jeg skal velge,
23 men står rådvill mellom de to ting, idet jeg har lyst til å fare herfra og være med Kristus for dette er meget, meget bedre;
24 men å bli i kjødet er nødvendigere for deres skyld.
25 Og da jeg er helt sikker på dette, vet jeg at jeg skal bli i live og være hos dere alle til deres fremgang og glede i troen,
26 for at deres ros kan bli rik i Kristus Jesus ved meg, når jeg kommer til dere igjen.
27 Bare før deres liv slik som verdig er for Kristi evangelium, for at jeg, enten jeg kommer og ser dere, eller jeg er fraværende, må få høre om dere at dere står fast i én Ånd, så dere med én sjel kjemper sammen for troen på evangeliet
28 og ikke i noen ting lar dere skremme av motstanderne; det er for dem et varsel om undergang, men om deres frelse, og det fra Gud.
29 For dere ble det unt, for Kristi skyld - ikke bare å tro på ham, men og å lide for hans skyld,
30 idet dere har den samme strid som dere så på meg og nå hører om meg.
