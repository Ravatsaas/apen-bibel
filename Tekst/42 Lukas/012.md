## Kapittel 12

1 Da folket imens hadde samlet seg i tusentall, så de trådte på hverandre, tok han til orde og sa til sine disipler: Ta dere først og fremst i vare for fariseernes surdeig, som er hykleri!
2 Men intet er skjult som ikke skal bli åpenbaret, og intet er dulgt som ikke skal bli kjent;
3 derfor skal alt det som dere sier i mørket, bli hørt i lyset, og det som dere hvisker i øret inne i kammerne, det skal bli forkynt på takene.
4 Men jeg sier til dere, mine venner: Frykt ikke for dem som slår legemet ihjel og deretter ikke kan gjøre mere;
5 men jeg vil vise dere hvem dere skal frykte for: Frykt for ham som har makt både til å slå ihjel og til deretter å kaste i helvete! Ja, sier jeg dere, for ham skal dere frykte.
6 Selges ikke fem spurver for to øre? Og ikke én av dem er glemt hos Gud.
7 Men endog hårene på deres hode er tellet alle sammen; frykt ikke! Dere er mere enn mange spurver.
8 Men jeg sier dere: Hver den som kjennes ved meg for menneskene, ham skal også Menneskesønnen kjennes ved for Guds engler;
9 men den som fornekter meg for menneskene, han skal fornektes for Guds engler.
10 Og hver den som taler et ord mot Menneskesønnen, ham skal det bli forlatt; men den som taler bespottelig mot den Hellige Ånd, ham skal det ikke bli forlatt.
11 Men når de fører dere fram for synagogene og øvrighetene og myndighetene, da vær ikke bekymret for hvordan eller hva dere skal svare for dere, eller hva dere skal si;
12 for den Hellige Ånd skal lære dere i samme stund hva dere skal si.
13 Og en av folket sa til ham: Mester! si til min bror at han skal skifte arven med meg!
14 Men han sa til ham: Menneske! hvem har satt meg til dommer eller skifter over dere?
15 Og han sa til dem: Se til og ta dere i vare for all havesyke! for ingen har sitt liv av sitt gods, om han er nokså rik.
16 Og han fortalte dem en lignelse og sa: Der var en rik mann hvis jord bar godt;
17 og han tenkte ved seg selv: Hva skal jeg gjøre? jeg har ikke rom til å samle min grøde i.
18 Og han sa: Jo, dette vil jeg gjøre: Jeg vil rive mine lader ned og bygge dem større, og der vil jeg samle hele min avling og mitt gods;
19 og så vil jeg si til min sjel: Sjel! du har meget godt liggende for mange år; slå deg til ro, et, drikk, vær glad!
20 Men Gud sa til ham: Du dåre! i denne natt kreves din sjel av deg; hvem skal så ha det du har samlet?
21 Slik er det med den som samler seg skatter og ikke er rik i Gud.
22 Og han sa til sine disipler: Derfor sier jeg dere: Vær ikke bekymret for deres liv, hva dere skal spise, heller ikke for deres legeme, hva dere skal klæ dere med!
23 Livet er mere enn maten, og legemet mere enn klærne.
24 Gi akt på ravnene: de hverken sår eller høster, de har ikke matbod eller lade, og Gud før dem allikevel. Hvor meget mere er ikke dere enn fuglene!
25 Og hvem av dere kan med all sin bekymring legge en alen til sin livslengde?
26 Formår dere da ikke engang det minste, hvorfor er dere da bekymret for det andre?
27 Gi akt på liljene, hvordan de vokser: de arbeider ikke, de spinner ikke; men jeg sier dere: Enn ikke Salomo i all sin herlighet var kledd som én av dem.
28 Men klær Gud slik gresset på marken, som står idag og imorgen kastes i ovnen, hvor meget mere skal han da klæ dere, dere lite troende!
29 Så skal da dere heller ikke søke etter hva dere skal spise, eller hva dere skal drikke, og ikke la deres tanker fare hit og dit.
30 For alt slikt søker hedningene i verden etter; men deres Fader vet at dere trenger til det.
31 Men søk hans rike, så skal dere få dette i tilgift!
32 Frykt ikke, du lille hjord! for det har behaget deres Fader å gi dere riket.
33 Selg det dere eier, og gi almisse! Gjør dere punger som ikke eldes, en skatt som ikke forgår, i himmelen, der hvor tyve-hånd ikke når, og møll ikke tærer!
34 For hvor deres skatt er, der vil også deres hjerte være.
35 La deres lender være ombundet og deres lys brennende,
36 og vær dere slik som folk som venter på sin herre når han vil fare hjem fra bryllupet, for at de kan lukke opp for ham straks han kommer og banker på!
37 Salige er de tjenere som herren finner våkne når han kommer. Sannelig sier jeg dere: Han skal binde opp om seg og la dem sette seg til bords og gå fram og tjene dem.
38 Og om han kommer i den annen vakt, og om han kommer i den tredje og finner det så, salige er de.
39 Men dette skal dere vite at dersom husbonden visste i hvilken time tyven kom, da ville han våke og ikke la noen bryte inn i sitt hus.
40 Vær da også dere rede! for Menneskesønnen kommer i den time dere ikke tenker.
41 Da sa Peter til ham: Herre! er det oss du taler om i denne lignelse, eller alle?
42 Og Herren sa: Hvem er da den tro og kloke husholder, som hans husbond vil sette over sine tjenestefolk for å gi dem deres mat i rette tid?
43 Salig er den tjener som hans husbond finner å gjøre så når han kommer.
44 Sannelig sier jeg dere: Han skal sette ham over alt det han eier.
45 Men dersom denne tjener sier i sitt hjerte: Min herre dryger med å komme, og så gir seg til å slå drengene og pikene og å spise og drikke og fylle seg,
46 da skal denne tjeners herre komme en dag han ikke venter, og en time han ikke vet, og hugge ham sønder og gi ham lodd og del med de utro.
47 Men den tjener som kjente sin herres vilje, og ikke stelte til eller satte i verk det han ville, han skal få mange slag;
48 men den som ikke kjente den, men gjorde det som er slag verd, han skal få færre. Hver den som meget er gitt, av ham skal meget kreves, og den som meget er overgitt, av ham skal dess mere fordres.
49 Ild er jeg kommet for å kaste på jorden; og hvor gjerne jeg ville den alt var tent!
50 Men en dåp har jeg å døpes med; og hvor jeg gruer til den er fullført!
51 Tror dere at jeg er kommet for å gi fred på jorden? Nei, sier jeg dere, men strid.
52 For fra nå av skal fem være i strid i ett hus, tre mot to og to mot tre,
53 far mot sønn og sønn mot far, mor mot datter og datter mot mor, svigermor mot svigerdatter og svigerdatter mot svigermor.
54 Men han sa også til folket: Når dere ser det stiger en sky opp i vest, sier dere straks: Det kommer regn, og det skjer så;
55 og når dere ser det blåser sønnenvind, sier dere: Det blir hete, og det blir så.
56 Dere hyklere! Jordens og himmelens utseende vet dere å tyde; hvorfor kan dere da ikke tyde denne tid?
57 Hvorfor dømmer dere da ikke også av dere selv hva rett er?
58 For når du går avsted til øvrigheten med din motstander, da gjør deg umak for å bli forlikt med ham mens du er på veien, for at han ikke skal dra deg fram for dommeren, og dommeren overgi deg til fangevokteren, og fangevokteren kaste deg i fengsel.
59 Jeg sier deg: Du skal ingenlunde komme ut derfra før du har betalt til siste øre.
