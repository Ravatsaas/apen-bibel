## Kapittel 7

1 Da han hadde fullendt sin tale for folkets ører, gikk han inn i Kapernaum.
2 Og en høvedsmann hadde en tjener som var syk og nær ved å dø, og han var ham meget kjær.
3 Da han nå hørte om Jesus, sendte han noen av jødenes eldste til ham og ba ham at han ville komme og helbrede hans tjener.
4 De kom da til Jesus, og ba ham inderlig og sa: Han er vel verd at du gjør dette for ham;
5 for han elsker vårt folk, og det er han som har bygget synagogen for oss.
6 Jesus gikk da med dem. Men da han ikke hadde langt igjen til huset, sendte høvedsmannen noen venner til ham og lot si: Herre, umak deg ikke! for jeg er for ringe til at du skal gå inn under mitt tak;
7 derfor aktet jeg meg heller ikke verdig til å gå til deg; men si et ord, så blir min dreng helbredet!
8 For jeg er også en mann som står under overordnede, men har stridsmenn under meg igjen; og sier jeg til den ene: Gå! så går han, og til en annen: Kom! så kommer han, og til min tjener: Gjør dette! så gjør han det.
9 Men da Jesus hørte dette, undret han seg over ham, og han vendte seg om og sa til folket som fulgte ham: Jeg sier dere: Ikke engang i Israel har jeg funnet så stor en tro.
10 Og da de som var utsendt, kom hjem igjen, fant de den syke tjener aldeles frisk.
11 Dagen deretter skjedde det at han dro til en by som heter Nain, og mange av hans disipler gikk med ham, og meget folk.
12 Da han nå kom nær til byens port, se, da ble en død båret ut, som var sin mors eneste sønn, og hun var enke, og meget folk fra byen var med henne.
13 Og da Herren så henne, ynkedes han inderlig over henne og sa til henne: Gråt ikke!
14 Og han trådte til og rørte ved båren, og de som bar den, sto stille, og han sa: Du unge mann! jeg sier deg: Stå opp!
15 Og den døde reiste seg opp og begynte å tale; og han gav ham til hans mor.
16 Da kom det frykt over dem alle, og de priste Gud og sa: En stor profet er oppreist blant oss, og Gud har gjestet sitt folk.
17 Og dette ord kom ut om ham i hele Judea og i hele landet deromkring.
18 Og Johannes' disipler fortalte ham om alt dette. Da kalte Johannes to av sine disipler til seg,
19 og sendte dem til Herren og lot si: Er du den som skal komme, eller skal vi vente en annen?
20 Mennene kom da til ham og sa: Døperen Johannes har sendt oss til deg og lar si: Er du den som skal komme, eller skal vi vente en annen?
21 I den samme stund helbredet han mange for sykdommer og plager og onde ånder, og mange blinde gav han synet.
22 Og Jesus svarte og sa til dem: Gå bort og fortell Johannes det som dere har sett og hørt: blinde ser, halte går, spedalske renses, døve hører, døde står opp, og evangeliet forkynnes for fattige;
23 og salig er den som ikke tar anstøt av meg.
24 Da nå sendebudene fra Johannes var gått bort, begynte han å tale til folket om Johannes: Hvorfor var det dere gikk ut i ørkenen? for å se et rør som svaier for vinden?
25 Eller hvorfor var det dere gikk der ut? for å se et menneske kledd i fine klær? Se, de som går prektig kledd og lever i vellevnet, er i kongenes saler.
26 Eller hvorfor var det dere gikk der ut? for å se en profet? Ja, jeg sier dere, endog mere enn en profet.
27 Det er ham det er skrevet om: Se, jeg sender mitt bud for ditt åsyn; han skal rydde din vei for deg.
28 Jeg sier dere: Større profet enn Johannes er ingen blant dem som er født av kvinner; men den minste i Guds rike er større enn han.
29 Og alt folket som hørte ham, og tollerne, de gav Gud rett og lot seg døpe med Johannes' dåp;
30 men fariseerne og de lovkyndige gjorde Guds råd til intet for seg og lot seg ikke døpe av ham.
31 Hvem skal jeg da ligne denne slekts mennesker med, og hvem er de like?
32 De ligner små barn som sitter på torvet og roper til hverandre og sier: Vi blåste på fløyte for dere, og dere ville ikke danse, vi sang sørgesanger, og dere ville ikke gråte.
33 For døperen Johannes er kommet; han hverken spiste brød eller drakk vin, og dere sier: Han er besatt!
34 Menneskesønnen er kommet; han spiser og drikker, og dere sier: Se, for en storeter og vindrikker, tolleres og synderes venn!
35 Og visdommen er rettferdiggjort av alle sine barn.
36 Men en av fariseerne ba ham at han ville spise hos ham; og han gikk inn i fariseerens hus og satte seg til bords.
37 Og se, det var en kvinne der i byen, som var en synderinne, og da hun fikk vite at han satt til bords i fariseerens hus, kom hun med en alabaster-krukke med salve
38 og sto bak ved hans føtter og gråt, og begynte å væte hans føtter med sine tårer og tørket dem med sitt hår og kysset hans føtter og salvet dem med salven.
39 Men da fariseeren som hadde innbudt ham, så det, sa han ved seg selv: Var denne mann en profet, da visste han hvem og hvordan denne kvinne er som rører ved ham, at hun er en synderinne.
40 Og Jesus svarte og sa til ham: Simon! jeg har noe å si deg. Han sier: Mester, si fram!
41 En som lånte ut penger, hadde to skyldnere; den ene skyldte ham fem hundre penninger, og den andre femti;
42 da de ikke hadde noe å betale med, tilgav han dem begge gjelden. Hvem av dem vil da elske ham mest?
43 Simon svarte: Jeg tenker: Den han tilgav mest. Da sa han til ham: Du dømte rett.
44 Og han vendte seg mot kvinnen og sa til Simon: Ser du denne kvinne? Jeg kom inn i ditt hus, du gav meg ikke vann til mine føtter, men hun vætte mine føtter med sine tårer og tørket dem med sitt hår;
45 du gav meg ikke noe kyss, men hun holdt ikke opp å kysse mine føtter fra den stund jeg kom inn;
46 du salvet ikke mitt hode med olje, men hun salvet mine føtter med salve.
47 Derfor sier jeg deg: Hennes mange synder er henne tilgitt, for hun elsket meget; men den som er tilgitt lite, elsker lite.
48 Og han sa til henne: Dine synder er deg tilgitt.
49 Da begynte de som satt til bords med ham, å si ved seg selv: Hvem er denne mann, som til og med tilgir synder?
50 Men han sa til kvinnen: Din tro har frelst deg; gå bort i fred!
