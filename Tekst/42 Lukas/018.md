## Kapittel 18

1 Og han sa en lignelse til dem om at de alltid skulle be og ikke bli trette.
2 Der var en dommer i en by, som ikke fryktet Gud og ikke undså seg for noe menneske.
3 Og det var en enke der i byen, og hun kom til ham og sa: Hjelp meg til å få rett over min motstander!
4 Og lenge ville han ikke; men til sist sa han ved seg selv: Om jeg enn ikke frykter Gud og ikke undser meg for noe menneske,
5 vil jeg dog hjelpe denne enke til å få rett fordi hun gjør meg uleilighet, så hun ikke til slutt skal komme og legge hånd på meg.
6 Og Herren sa: Hør hva den urettferdige dommer sier!
7 Men skulle da ikke Gud hjelpe sine utvalgte til deres rett, dem som roper til ham dag og natt, og er han sen når det gjelder dem?
8 Jeg sier dere at han skal skynde seg å hjelpe dem til deres rett. Men når Menneskesønnen kommer, mon han da vil finne troen på jorden?
9 Han sa også denne lignelse til noen som stolte på seg selv at de var rettferdige, og foraktet de andre:
10 To menn gikk opp til templet for å be; den ene var en fariseer og den andre en toller.
11 Fariseeren sto for seg selv og ba slik: Gud! jeg takker deg fordi jeg ikke er som andre mennesker: røvere, urettferdige, horkarler, eller og som denne toller.
12 Jeg faster to ganger om uken, jeg gir tiende av all min inntekt.
13 Og tolleren sto langt borte og ville ikke engang løfte sine øyne mot himmelen, men slo seg for sitt bryst og sa: Gud! vær meg synder nådig!
14 Jeg sier dere: Denne gikk rettferdiggjort ned til sitt hus fremfor den andre; for hver den seg selv opphøyer, skal fornedres, og den seg selv fornedrer, skal opphøyes.
15 De bar også sine små barn til ham, for at han skulle røre ved dem; men da disiplene så det, truet de dem.
16 Men Jesus kalte dem til seg og sa: La de små barn komme til meg, og hindre dem ikke! for Guds rike hører sådanne til.
17 Sannelig sier jeg dere: Den som ikke tar imot Guds rike som et lite barn, han skal ingenlunde komme inn i det.
18 Og en rådsherre spurte ham: Gode mester! hva skal jeg gjøre for å arve evig liv?
19 Jesus sa til ham: Hvorfor kaller du meg god? Ingen er god uten én, det er Gud.
20 Budene kjenner du: Du skal ikke drive hor, du skal ikke slå ihjel, du skal ikke stjele, du skal ikke si falskt vidnesbyrd, hedre din far og din mor.
21 Men han sa: Alt dette har jeg holdt fra min ungdom av.
22 Da Jesus hørte det, sa han til ham: Ett fattes deg enda: selg alt det du har, og del det ut til fattige, så skal du få en skatt i himmelen; kom så og følg meg!
23 Men da han hørte det, ble han meget bedrøvet; for han var meget rik.
24 Og da Jesus så det, sa han: Hvor vanskelig det er for de rike å komme inn i Guds rike!
25 For det er lettere for en kamel å gå gjennom et nåleøye enn for en rik å gå inn i Guds rike.
26 Da sa de som hørte det: Hvem kan da bli frelst?
27 Men han sa: Det som er umulig for mennesker, er mulig for Gud.
28 Og Peter sa: Se, vi har forlatt alt vårt og fulgt deg.
29 Da sa han til dem: Sannelig sier jeg dere: Det er ingen som har forlatt hus eller hustru eller brødre eller foreldre eller barn for Guds rikes skyld
30 uten at han skal få mangefold igjen her i tiden, og i den kommende verden evig liv.
31 Men han tok de tolv til seg og sa til dem: Se, vi går opp til Jerusalem, og alt det som er skrevet av profetene om Menneskesønnen, skal fullbyrdes.
32 For han skal overgis til hedningene og bli spottet og hånet og spyttet på,
33 og de skal hudstryke ham og slå ham ihjel, og på den tredje dag skal han oppstå.
34 Og de forsto ikke noe av dette, og dette ord var skjult for dem, og de skjønte ikke det han sa.
35 Og det skjedde da han kom nær til Jeriko, at en blind mann satt ved veien og tigget.
36 Da han hørte folk gå forbi, spurte han hva dette var.
37 De fortalte ham da at Jesus fra Nasaret gikk forbi.
38 Og han ropte: Jesus, du Davids sønn! miskunn deg over meg!
39 Og de som gikk foran, truet ham at han skulle tie. Men han ropte enda meget mere: Du Davids sønn! miskunn deg over meg!
40 Da sto Jesus stille, og befalte at han skulle føres til ham; og da han kom fram, spurte han ham:
41 Hva vil du jeg skal gjøre for deg? Han sa: Herre! at jeg må bli seende!
42 Og Jesus sa til ham: Bli seende! din tro har frelst deg.
43 Og straks fikk han sitt syn igjen, og fulgte ham og lovet Gud; og alt folket som så det, priste Gud.
