## Kapittel 2

1 Og det skjedde i de dager at det utgikk et bud fra keiser Augustus at all verden skulle innskrives i manntall.
2 Dette var den første innskrivning, i den tid Kvirinius var landshøvding i Syria.
3 Og alle gikk for å la seg innskrive, hver til sin by.
4 Men også Josef dro opp fra Galilea, fra byen Nasaret, til Judea, til Davids stad, som heter Betlehem, fordi han var av Davids hus og slekt,
5 for å la seg innskrive sammen med Maria, sin trolovede, som var fruktsommelig.
6 Men det skjedde mens de var der, da kom tiden da hun skulle føde.
7 Og hun fødte sin sønn, den førstefødte, og svøpte ham og la ham i en krybbe, fordi det ikke var rom for dem i herberget.
8 Og det var noen hyrder der på stedet, som var ute på marken og holdt nattevakt over sin flokk.
9 Og se, en Herrens engel sto for dem, og Herrens herlighet lyste om dem, og de ble meget forferdet.
10 Og engelen sa til dem: Forferdes ikke! for se, jeg forkynner dere en stor glede, som skal vederfares alt folket!
11 Dere er idag en frelser født, som er Kristus, Herren, i Davids stad.
12 Og dette skal dere ha til tegn: Dere skal finne et barn svøpt, liggende i en krybbe.
13 Og straks var det hos engelen en himmelsk hærskare, som lovet Gud og sa:
14 Ære være Gud i det høyeste, og fred på jorden, i mennesker hans velbehag!
15 Og det skjedde da englene var faret fra dem opp til himmelen, da sa hyrdene til hverandre: La oss nå gå like til Betlehem og se dette som har hendt, og som Herren har kunngjort oss!
16 Og de skyndte seg og kom og fant både Maria og Josef, og barnet som lå i krybben;
17 og da de hadde sett det, fortalte de dem det ord som var sagt dem om dette barn.
18 Og alle som hørte det, undret seg over det som ble dem sagt av hyrdene;
19 men Maria gjemte alle disse ord og grundet på dem i sitt hjerte.
20 Og hyrdene vendte tilbake, og priste og lovet Gud for alt det de hadde hørt og sett, slik som det var blitt sagt dem.
21 Og da åtte dager var til ende, og han skulle omskjæres, ble han kalt Jesus, det navn som engelen hadde nevnt før han ble undfanget i mors liv.
22 Og da deres renselses-dager etter Mose lov var til ende, førte de ham opp til Jerusalem for å stille ham fram for Herren -
23 som det er skrevet i Herrens lov: Alt mannkjønn som åpner mors liv, skal kalles hellig for Herren -
24 og for å gi offer, etter det som er sagt i Herrens lov, et par turtelduer eller to due-unger.
25 Og se, det var en mann i Jerusalem ved navn Simeon, og denne mann var rettferdig og gudfryktig og ventet på Israels trøst; og den Hellige Ånd var over ham,
26 og det var åpenbart ham av den Hellige Ånd at han ikke skulle se døden før han hadde sett Herrens salvede.
27 Han kom, drevet av Ånden, inn i templet, og da foreldrene førte barnet Jesus inn for å gjøre med ham som skikk var etter loven,
28 da tok han ham på sine armer og lovet Gud og sa:
29 Herre! nå lar du din tjener fare herfra i fred, etter ditt ord;
30 for mine øyne har sett din frelse,
31 som du har beredt for alle folks åsyn,
32 et lys til åpenbarelse for hedningene, og en herlighet for ditt folk Israel.
33 Og hans far og hans mor undret seg over det som ble talt om ham.
34 Og Simeon velsignet dem, og sa til hans mor Maria: Se, denne er satt til fall og oppreisning for mange i Israel, og til et tegn som blir motsagt;
35 men også din sjel skal et sverd gjennomstinge, for at mange hjerters tanker skal bli åpenbart.
36 Og der var en profetinne, Anna, Fanuels datter, av Asers stamme; hun var kommet langt ut i årene, hadde levd med sin mann i syv år etter sin jomfrustand,
37 og nå for seg selv som enke inntil en alder av fire og åtti år; hun vek aldri fra templet, men tjente Gud med faste og bønn natt og dag.
38 Og hun trådte til i samme stund og priste Gud, og hun talte om ham til alle dem som ventet på forløsning for Jerusalem.
39 Og da de hadde fullført alt etter Herrens lov, vendte de tilbake til Galilea, til sin by Nasaret.
40 Men barnet vokste og ble sterkt og fullt av visdom, og Guds velbehag var over ham.
41 Og hans foreldre dro hvert år til Jerusalem til påskefesten.
42 Og da han var tolv år gammel, dro de der opp, som det var skikk på høytiden;
43 og da de hadde vært der de dager til ende, og de vendte hjem igjen, ble barnet Jesus tilbake i Jerusalem, og hans foreldre visste ikke om det.
44 Men da de trodde at han var i reisefølget, kom de en dags reise fram, og lette etter ham blant slektninger og kjenninger;
45 og da de ikke fant ham, vendte de tilbake til Jerusalem og lette etter ham.
46 Og det skjedde tre dager deretter, da fant de ham i templet; der satt han midt iblant lærerne og hørte på dem og spurte dem,
47 og alle som hørte ham, var ute av seg selv av forundring over hans forstand og svar.
48 Og da de så ham, ble de forferdet, og hans mor sa til ham: Barn! hvorfor gjorde du oss dette? Se, din far og jeg har lett etter deg med smerte.
49 Og han sa til dem: Hvorfor lette dere etter meg? Visste dere ikke at jeg må være i min Fars hus?
50 Men de forsto ikke det ord han talte til dem.
51 Og han gikk ned med dem og kom til Nasaret og var dem lydig. Og hans mor gjemte alle disse ord i sitt hjerte.
52 Og Jesus gikk fram i visdom og alder og yndest hos Gud og mennesker.
