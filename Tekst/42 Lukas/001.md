## Kapittel 1

1 Ettersom mange har tatt seg fore å sette opp en fortelling om de ting som er fullbyrdet iblant oss,
2 slik som de som fra først av var øyenvidner og ble ordets tjenere, har overgitt oss det,
3 så har også jeg foresatt meg, etter at jeg nøye har gransket alt sammen fra først av, å nedskrive det i sammenheng for deg, gjæveste Teofilus,
4 for at du kan lære å kjenne hvor pålitelige de lærdommer er som du er opplært i.
5 I de dager da Herodes var konge i Jødeland, var det en prest ved navn Sakarias, av Abias skifte, og han hadde en hustru av Arons døtre, og hennes navn var Elisabet.
6 De var begge rettferdige for Gud, og vandret ulastelig i alle Herrens bud og forskrifter.
7 Og de hadde ikke barn; for Elisabet var ufruktbar, og de var begge kommet langt ut i årene.
8 Men det skjedde mens han gjorde prestetjeneste for Gud, da raden var kommet til hans skifte,
9 at det etter preste-tjenestens sedvane tilfalt ham å gå inn i Herrens tempel og ofre røkelse;
10 og hele folkemengden sto utenfor og bad i røykofferets stund.
11 Da åpenbarte en Herrens engel seg for ham og sto på høyre side av røykoffer-alteret.
12 Og da Sakarias så ham, ble han forferdet, og frykt falt på ham.
13 Men engelen sa til ham: Frykt ikke, Sakarias! din bønn er hørt, og din hustru Elisabet skal føde deg en sønn, og du skal kalle ham Johannes;
14 og han skal bli deg til glede og fryd, og mange skal glede seg over hans fødsel.
15 For han skal være stor for Herren, og han skal ikke drikke vin og sterk drikk, og han skal fylles med den Hellige Ånd like fra mors liv;
16 og han skal omvende mange av Israels barn til Herren deres Gud,
17 og han skal gå i forveien for ham i Elias' ånd og kraft, for å vende fedres hjerter til barn og ulydige til rettferdiges sinnelag, for å berede Herren et velskikket folk.
18 Og Sakarias sa til engelen: Hvorav skal jeg vite dette? Jeg er jo en gammel mann, og min hustru er langt ute i årene.
19 Og engelen svarte ham: Jeg er Gabriel, som står for Guds åsyn, og jeg er utsendt for å tale til deg og forkynne deg dette glade budskap;
20 og se, du skal bli målløs, og ikke kunne tale før den dag da dette skjer, fordi du ikke trodde mine ord, som skal fullbyrdes i sin tid.
21 Og folket sto og ventet på Sakarias, og de undredes over at han ble så lenge i templet.
22 Men da han kom ut, kunne han ikke tale til dem, og de skjønte at han hadde sett et syn i templet, og han nikket til dem, og var og ble stum.
23 Og det skjedde da hans tjenestedager var til ende, da dro han hjem til sitt hus.
24 Men etter disse dager ble hans hustru Elisabet fruktsommelig, og hun trakk seg tilbake i ensomhet i fem måneder, og sa:
25 Så har Herren gjort med meg i de dager da han så til meg for å bortta min vanære iblant menneskene.
26 Men i den sjette måned ble engelen Gabriel sendt fra Gud til en by i Galilea som heter Nasaret,
27 til en jomfru som var trolovet med en mann ved navn Josef, av Davids hus, og jomfruens navn var Maria.
28 Og engelen kom inn til henne og sa: Vær hilset, du benådede! Herren er med deg; velsignet er du blant kvinner!
29 Men hun ble forferdet over hans ord, og grundet på hva dette skulle være for en hilsen.
30 Og engelen sa til henne: Frykt ikke, Maria! for du har funnet nåde hos Gud;
31 og se, du skal bli fruktsommelig og føde en sønn, og du skal kalle ham Jesus.
32 Han skal være stor og kalles den Høyestes Sønn, og Gud Herren skal gi ham hans far Davids trone,
33 og han skal være konge over Jakobs hus evindelig, og det skal ikke være ende på hans kongedømme.
34 Men Maria sa til engelen: Hvordan skal dette gå til, da jeg ikke vet av mann?
35 Og engelen svarte henne: Den Hellige Ånd skal komme over deg, og den Høyestes kraft skal overskygge deg; derfor skal også det hellige som fødes, kalles Guds Sønn.
36 Og se, Elisabet, din slektning, har også undfanget en sønn i sin alderdom, og hun, som kaltes ufruktbar, er nå i sin sjette måned.
37 For ingen ting er umulig for Gud.
38 Da sa Maria: Se, jeg er Herrens tjenerinne; meg skje etter ditt ord! Og engelen skiltes fra henne.
39 Men Maria sto opp i de dager og skyndte seg til fjellbygdene, til en by i Juda,
40 og hun kom inn i Sakarias' hus og hilste på Elisabet.
41 Og det skjedde da Elisabet hørte Marias hilsen, da sprang fosteret i hennes liv, og Elisabet ble fylt med den Hellige Ånd
42 og ropte med høy røst og sa: Velsignet er du blant kvinner, og velsignet er ditt livs frukt!
43 Og hvordan times meg dette, at min Herres mor kommer til meg?
44 For se, da lyden av din hilsen nådde mitt øre, sprang fosteret i mitt liv med fryd.
45 Og salig er hun som trodde; for fullbyrdes skal det som er sagt henne av Herren.
46 Da sa Maria: Min sjel opphøyer Herren,
47 og min ånd fryder seg i Gud, min frelser,
48 han som har sett til sin tjenerinnes ringhet. For se, fra nå av skal alle slekter prise meg salig,
49 fordi han har gjort store ting imot meg, han, den mektige, og hellig er hans navn,
50 og hans miskunn er fra slekt til slekt over dem som frykter ham.
51 Han gjorde veldig verk med sin arm, han adspredte dem som var overmodige i sitt hjertes tanke;
52 han støtte stormenn fra deres høyseter og opphøyet de små;
53 hungrige mettet han med gode gaver, og rikmenn lot han gå bort med tomme hender.
54 Han tok seg av Israel, sin tjener, for å komme miskunn i hu
55 - slik som han talte til våre fedre - mot Abraham og hans ætt til evig tid.
56 Og Maria ble hos henne omkring tre måneder, og vendte så hjem igjen til sitt hus.
57 Men for Elisabet kom tiden da hun skulle føde, og hun fødte en sønn,
58 og hennes granner og frender fikk høre at Herren hadde gjort sin miskunn stor mot henne, og de gledet seg med henne.
59 Og det skjedde på den åttende dag, da kom de for å omskjære barnet, og de ville kalle ham Sakarias etter hans far.
60 Da tok hans mor til orde og sa: Nei, han skal hete Johannes.
61 Og de sa til henne: Men det er jo ingen i din ætt som har dette navn.
62 De gjorde da tegn til hans far for å få vite hva han ville han skulle hete.
63 Og han bad om en tavle og skrev disse ord: Johannes er hans navn. Og de undret seg alle.
64 Men straks ble hans munn åpnet og hans tunge løst, og han talte og lovet Gud.
65 Og det kom frykt på alle dem som bodde deromkring, og i alle Judeas fjellbygder talte de med hverandre om alle disse ting,
66 og alle som hørte det, la det på hjerte og sa: Hva skal det da bli av dette barn? For Herrens hånd var med ham.
67 Og hans far Sakarias ble fylt med den Hellige Ånd og talte profetiske ord og sa:
68 Lovet være Herren, Israels Gud, han som så til sitt folk og forløste det!
69 Og han oppreiste oss et frelsens horn i sin tjener Davids hus,
70 slik som han talte gjennom sine hellige profeters munn fra fordums tid av,
71 en frelse fra våre fiender og fra alle deres hånd som hater oss,
72 for å gjøre miskunn mot våre fedre og komme sin hellige pakt i hu,
73 den ed han svor Abraham, vår far,
74 for å fri oss av våre fienders hånd og gi oss å tjene ham uten frykt
75 i hellighet og rettferdighet for hans åsyn alle våre dager.
76 Men også du, barn, skal kalles den Høyestes profet; for du skal gå fram for Herrens åsyn for å rydde hans veier,
77 for å lære hans folk frelse å kjenne ved deres synders tilgivelse
78 for vår Guds miskunnelige hjertelags skyld, som lot solopgang fra det høye gjeste oss,
79 for å lyse for dem som sitter i mørke og dødsskygge, for å styre våre føtter inn på fredens vei.
80 Men barnet vokste og ble sterkt i ånden, og han var i ødemarkene til den dag da han ble ført fram for Israel.
