## Kapittel 5

1 Men det skjedde da folket trengte seg inn på ham og hørte Guds ord, og han sto ved Gennesaret-sjøen,
2 da så han to båter ligge ved sjøen; men fiskerne var gått ut av dem og skyllet garnene.
3 Han gikk da ut i en av båtene, som tilhørte Simon, og ba ham legge litt ut fra land; og han satte seg i båten og lærte folket.
4 Men da han holdt opp å tale, sa han til Simon: Legg ut på dypet, og kast deres garn ut til en drett!
5 Og Simon svarte ham: Mester! vi har strevet hele natten og ikke fått noe; men på ditt ord vil jeg kaste ut garnene.
6 Og de gjorde så, og fanget en stor mengde fisk; og deres garn revnet.
7 Og de vinket til sine lagsbrødre i den andre båt, at de skulle komme og ta i med dem; og de kom, og de fylte begge båtene, så de holdt på å synke.
8 Men da Simon Peter så det, falt han ned for Jesu knær og sa: Herre, gå fra meg! for jeg er en syndig mann.
9 For redsel kom over ham og alle dem som var med ham, for den fiskedrett som de hadde fått;
10 likeså Jakob og Johannes, Sebedeus' sønner, som var i lag med Simon. Og Jesus sa til Simon: Frykt ikke! fra nå av skal du fange mennesker.
11 Da rodde de båtene i land og forlot alt og fulgte ham.
12 Og det skjedde da han var i en av byene, se, da var det en mann som var full av spedalskhet; og da han så Jesus, falt han ned på sitt ansikt, ba ham og sa: Herre! om du vil, kan du rense meg.
13 Og Jesus rakte hånden ut, rørte ved ham og sa: Jeg vil; bli ren! Og straks forlot spedalskheten ham.
14 Og han befalte ham at han ikke skulle si det til noen; men gå og te deg for presten og ofre for din renselse, slik som Moses har påbudt, til et vitnesbyrd for dem!
15 Men ordet om ham kom enda mere ut, og meget folk kom sammen for å høre og for å bli helbredet for sine sykdommer;
16 men han dro seg tilbake til øde steder og var der i bønn.
17 Og det skjedde en av dagene mens han lærte, og der satt fariseere og lovlærere som var kommet fra hver by i Galilea og Judea og fra Jerusalem, og Herrens kraft var hos ham til å helbrede:
18 se, da kom noen menn som bar en mann på en seng, han var lam; og de søkte å få ham inn og legge ham ned foran ham.
19 Og da de for folketrengselen ikke fant noen vei til å få ham inn, steg de opp på taket og firte ham med sengen ned mellom taksteinene midt foran Jesus.
20 Og da han så deres tro, sa han: Menneske! dine synder er deg tilgitt.
21 Da begynte de skriftlærde og fariseerne å tenke så: Hvem er denne mann, som taler bespottelser? Hvem kan tilgi synder uten Gud alene?
22 Men da Jesus merket deres tanker, svarte han og sa til dem: Hva er det dere tenker i deres hjerter?
23 Hva er lettest, enten å si: Dine synder er deg tilgitt, eller å si: Stå opp og gå?
24 Men for at dere skal vite at Menneskesønnen har makt på jorden til å tilgi synder - så sa han til den verkbrudne: Jeg sier deg: Stå opp og ta din seng og gå hjem til ditt hus!
25 Og straks sto han opp for deres øyne og tok det han lå på, og gikk hjem til sitt hus og priste Gud.
26 Da kom det forferdelse over dem alle, og de priste Gud, og de ble fulle av frykt og sa: Idag har vi sett utrolige ting!
27 Deretter gikk han ut, og han så en toller ved navn Levi sitte på tollboden; og han sa til ham: Følg meg!
28 Og han forlot alt og sto opp og fulgte ham.
29 Og Levi gjorde et stort gjestebud for ham i sitt hus, og der var en stor mengde tollere og andre som satt til bords med dem.
30 Og fariseerne og deres skriftlærde knurret mot hans disipler og sa: Hvorfor spiser og drikker dere med tollere og syndere?
31 Og Jesus svarte og sa til dem: De friske trenger ikke til lege, men de som har ondt;
32 jeg er ikke kommet for å kalle rettferdige, men syndere til omvendelse.
33 De sa til ham: Johannes' disipler holder jevnlig faste og bønn, og fariseernes disipler likeså; men dine spiser og drikker.
34 Men Jesus sa til dem: Kan dere vel få brudesvennene til å faste så lenge brudgommen er hos dem?
35 Men de dager skal komme da brudgommen blir tatt fra dem; da skal de faste, i de dager.
36 Han sa også en lignelse til dem: Ingen river en lapp av et nytt klesplagg  og setter den på et gammelt; ellers river han det nye i stykker, og lappen av det nye passer ikke til det gamle.
37 Og ingen fyller ny vin i gamle skinnsekker; ellers vil den nye vin sprenge sekkene, og den selv spilles og sekkene ødelegges;
38 men ny vin skal fylles i nye skinnsekker.
39 Og ingen som har drukket gammel vin, har lyst på ny; han sier: den gamle er god.
