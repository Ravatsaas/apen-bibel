## Kapittel 22

1 Men de usyrede brøds høytid, som kalles påske, var nær;
2 og yppersteprestene og de skriftlærde søkte råd til å få ryddet ham av veien; for de fryktet for folket.
3 Men Satan fór inn i Judas med tilnavnet Iskariot, som var en av de tolv,
4 og han gikk bort og talte med yppersteprestene og høvedsmennene om hvordan han skulle forråde ham til dem.
5 Og de ble glade, og lovte å gi ham penger,
6 og han gav sitt tilsagn og søkte leilighet til å forråde ham til dem uten oppstyr.
7 Så kom de usyrede brøds dag, da påskelammet skulle slaktes.
8 Og han sendte Peter og Johannes avsted og sa: Gå bort og gjør i stand påskelammet for oss, så vi kan spise det!
9 De sa til ham: Hvor vil du vi skal gjøre det i stand?
10 Han sa til dem: Se, når dere kommer inn i byen, skal det møte dere en mann som bærer en krukke vann; følg ham til det hus hvor han går inn,
11 og si til husbonden: Mesteren sier til deg: Hvor er det herberge der jeg kan spise påskelammet med mine disipler?
12 Så skal han vise dere en stor sal med benker og hynder; der skal dere gjøre det i stand.
13 De gikk da avsted, og fant det så som han hadde sagt dem; og de gjorde i stand påskelammet.
14 Og da timen kom, satte han seg til bords, og apostlene med ham.
15 Og han sa til dem: Jeg har hjertelig lengtet etter å spise dette påskelam med dere før jeg lider;
16 for jeg sier dere: Jeg skal aldri mere spise det før det er blitt fullkommet i Guds rike.
17 Og han tok en kalk, takket og sa: Ta dette og del det mellom dere!
18 For jeg sier dere: Fra nå av skal jeg aldri mere drikke av vintreets frukt før Guds rike er kommet.
19 Og han tok et brød, takket og brøt det, gav dem og sa: Dette er mitt legeme, som gis for dere; gjør dette til minne om meg!
20 Likeså kalken, etter at de hadde ett, og sa: Denne kalk er den nye pakt i mitt blod, som utgydes for dere.
21 Men se, hans hånd som forråder meg, er med meg over bordet.
22 For Menneskesønnen går vel bort, som bestemt er; men ve det menneske ved hvem han blir forrådt!
23 De begynte da å spørre hverandre om hvem av dem det vel kunne være som skulle gjøre denne gjerning.
24 Det ble også en trette mellom dem om hvem av dem skulle gjelde for å være størst.
25 Da sa han til dem: Kongene hersker over sine folk, og de som bruker makt over dem, kalles deres velgjørere.
26 Så er det ikke med dere; men den største blant dere skal være som den yngste, og den øverste som den som tjener.
27 For hvem er størst, den som sitter til bords, eller den som tjener? Er det ikke den som sitter til bords? Men jeg er som en tjener iblant dere.
28 Men dere er de som har holdt ut hos meg i mine prøvelser,
29 og jeg tilsier dere riket, slik som min Far har tilsagt meg det,
30 så dere skal spise og drikke ved mitt bord i mitt rike, og sitte på troner og dømme Israels tolv stammer.
31 Simon! Simon! se, Satan krevde å få dere i sin vold for å sikte dere som hvete;
32 men jeg ba for deg at din tro ikke måtte svikte, og når du engang omvender deg, da styrk dine brødre!
33 Men han sa til ham: Herre! med deg er jeg rede til å gå både i fengsel og i død.
34 Da sa han: Jeg sier deg, Peter: Hanen skal ikke gale idag før du tre ganger har nektet at du kjenner meg.
35 Og han sa til dem: Da jeg sendte dere ut uten pung og skreppe og sko, fattedes dere da noe? De sa: Nei, intet.
36 Han sa da til dem: Men nå skal den som har pung, ta den med, likeså skreppe, og den som ikke har sverd, han selge sin kappe og kjøpe seg spis!
37 For jeg sier dere at dette som er skrevet, må oppfylles på meg, dette ord: Og han ble regnet blant ugjerningsmenn; for det som er sagt om meg, er til ende.
38 Da sa de: Herre! se, her er to sverd. Men han sa til dem: Det er nok.
39 Og han gikk ut og vandret etter sedvane til Oljeberget; men hans disipler fulgte og med ham.
40 Og da han kom til stedet, sa han til dem: Be at dere ikke må komme i fristelse!
41 Og han slet seg fra dem så lang som et stenkast, og falt på kne, ba og sa:
42 Far! om du vil, da la denne kalk gå meg forbi! Dog, skje ikke min vilje, men din!
43 Og en engel fra himmelen åpenbarte seg for ham og styrket ham.
44 Og han kom i dødsangst og ba enda heftigere, og hans sved ble som blodsdråper, som falt ned på jorden.
45 Så sto han opp fra bønnen og kom til sine disipler og fant dem sovende av bedrøvelse,
46 og han sa til dem: Hvorfor sover dere? Stå opp og be at dere ikke må komme i fristelse!
47 Mens han enda talte, se, da kom en flokk, og han som hette Judas, en av de tolv, gikk foran dem og trådte nær til Jesus for å kysse ham.
48 Men Jesus sa til ham: Judas! forråder du Menneskesønnen med et kyss?
49 Da nå de som var om ham, så hva som ville skje, sa de: Herre! skal vi slå til med sverd?
50 Og en av dem slo til yppersteprestens tjener og hugg det høyre øre av ham.
51 Men Jesus svarte og sa: La dem bare gå så vidt! Og han rørte ved hans øre og legte ham.
52 Og Jesus sa til yppersteprestene og høvedsmennene over tempel-vakten og de eldste som var kommet imot ham: Dere er gått ut som mot en røver med sverd og stokker;
53 da jeg daglig var hos dere i templet, rakte dere ikke deres hender ut mot meg. Men dette er deres time og mørkets makt.
54 Da de nå hadde grepet ham, dro de avsted med ham og førte ham inn i yppersteprestens hus; og Peter etter fulgte på lang avstand.
55 De hadde tent en ild midt i gårdsrommet og satt der sammen, og Peter satt midt iblant dem.
56 Men en tjenestepike fikk se ham sitte mot lyset, og stirret på ham og sa: Også denne var med ham.
57 Men han fornektet ham og sa: Jeg kjenner ham ikke, kvinne!
58 Litt etter fikk en annen se ham og sa: Du er også en av dem. Men Peter sa: Menneske! jeg er ikke det.
59 Og omkring én time etter stadfestet en annen det og sa: Sannelig, også denne var med ham; han er jo en galileer.
60 Men Peter sa: Menneske! jeg forstår ikke hva det er du mener! Og straks, mens han enda talte, gol hanen.
61 Og Herren vendte seg og så på Peter; og Peter kom Herrens ord i hu, hvordan han hadde sagt til ham: Før hanen galer idag, skal du fornekte meg tre ganger.
62 Og han gikk ut og gråt bitterlig.
63 Og mennene som holdt Jesus, spottet ham og slo ham,
64 og de kastet en duk over ham og spurte ham og sa: Spå nå: Hvem var det som slo deg?
65 Og mange andre spottord talte de til ham.
66 Da det nå ble dag, samledes folkets eldste og yppersteprestene og de skriftlærde, og de førte ham fram i sitt rådsmøte
67 og sa: Er du Messias, da si oss det! Men han sa til dem: Om jeg sier dere det, tror dere det ikke;
68 og om jeg spør, svarer dere ikke.
69 Men fra nå av skal Menneskesønnen sitte ved Guds krafts høyre hånd.
70 Da sa de alle: Er du da Guds Sønn? Han sa til dem: Dere sier det; jeg er det.
71 Da sa de: Hva skal vi mere med vidnesbyrd? Vi har jo selv hørt det av hans munn.
