## Kapittel 21

1 Og da han så opp, fikk han se de rike legge sine gaver i tempelkisten.
2 Og han så en fattig enke legge to skjerver i den.
3 Da sa han: Sannelig sier jeg dere: Denne fattige enke har lagt mere enn alle.
4 For alle disse la sine gaver av sin overflod; men hun la av sin fattigdom alt det hun hadde å leve av.
5 Og da noen sa om templet at det var prydet med fagre steiner og tempelgaver, sa han:
6 Dette som dere ser - de dager skal komme da det ikke skal levnes stein på stein som ikke skal brytes ned.
7 Da spurte de ham og sa: Mester! når skal da dette skje? og hva skal tegnet være når dette skal skje?
8 Og han sa: Se til at dere ikke føres vill! for mange skal komme i mitt navn og si: Det er meg, og: Tiden er nær. Gå ikke etter dem!
9 Og når dere får høre om krig og opprør, da la dere ikke skremme! for dette må først skje, men enden kommer ikke med det samme.
10 Da sa han til dem: Folk skal reise seg mot folk og rike mot rike,
11 og store jordskjelv skal det være og hunger og sott både her og der, og det skal skje forferdelige ting og store tegn fra himmelen.
12 Men før alt dette skjer, skal de legge hånd på dere og forfølge dere og overgi dere til synagoger og fengsler, og dere skal føres fram for konger og landshøvdinger for mitt navns skyld;
13 det skal falle ut til godt vitnesbyrd for dere.
14 Legg dere derfor på hjerte at dere ikke forut skal grunde på hvordan dere skal forsvare dere!
15 for jeg skal gi dere munn og visdom som alle deres motstandere ikke kan motstå eller motsi.
16 Men dere skal forrådes endog av foreldre og brødre og frender og venner, og de skal volde noen av dere døden,
17 og dere skal hates av alle for mitt navns skyld.
18 Og ikke et hår på deres hode skal gå tapt.
19 Vær tålmodige, så skal dere vinne deres sjeler!
20 Men når dere ser Jerusalem bli kringsatt av krigshærer, da skal dere vite at dets ødeleggelse er nær.
21 Da må de som er i Judea, flykte til fjells, og de som er inne i byen, må gå ut, og de som er ute på landet, ikke gå inn i den;
22 for dette er gjengjeldelsens dager, for at alt det som skrevet er, skal bli oppfylt.
23 Men ve de fruktsommelige, og dem som gir die, i de dager! for stor nød skal være på jorden, og vrede over dette folk,
24 og de skal falle for sverds egg og føres fangne til alle folkeslag, og Jerusalem skal ligge nedtrådt av hedninger, inntil hedningenes tid er til ende.
25 Og det skal skje tegn i sol og måne og stjerner, og på jorden skal folkene engstes i fortvilelse når hav og brenninger bruser,
26 mens mennesker faller i avmakt av redsel og gru for det som kommer over jorderike; for himmelens krefter skal rokkes.
27 Og da skal de se Menneskesønnen komme i skyen med kraft og stor herlighet.
28 Men når dette begynner å skje, da rett dere opp og løft deres hoder! for deres forløsning stunder til.
29 Og han sa en lignelse til dem: Se på fikentreet og alle trær:
30 Så snart de springer ut og dere ser det, da vet dere av dere selv at nå er sommeren nær.
31 Slik skal også dere, når dere ser dette skje, vite at Guds rike er nær.
32 Sannelig sier jeg dere: Denne slekt skal ingenlunde forgå før det skjer alt sammen.
33 Himmel og jord skal forgå, men mine ord skal ingenlunde forgå.
34 Men vokt dere at deres hjerte aldri tynges av rus og svir og timelige bekymringer, så hin dag kommer uventet over dere som en snare!
35 for den skal komme over alle dem som bor over den hele jord.
36 Men våk hver tid og stund, og be, så dere kan være i stand til å undfly alt dette som skal komme, og til å bli stående for Menneskesønnen!
37 Om dagene lærte han i templet, men om nettene gikk han ut av byen og overnattet på det berg som kalles Oljeberget.
38 Og alt folket kom tidlig om morgenen til ham i templet for å høre ham.
