## Kapittel 16

1 Men han sa også til sine disipler: Der var en rik mann som hadde en husholder, og han ble angitt for ham som en som ødte hans eiendom.
2 Og han kalte ham for seg og sa til ham: Hva er dette jeg hører om deg? Gjør regnskap for din husholdning! for du kan ikke lenger forestå mitt hus.
3 Da sa husholderen ved seg selv: Hva skal jeg gjøre, nå da min herre tar husholdningen fra meg? Jeg er ikke i stand til å grave, jeg skammer meg ved å tigge.
4 Nå vet jeg hva jeg vil gjøre, for at de skal ta imot meg i sine hus når jeg blir avsatt fra husholdningen.
5 Og han kalte til seg hver især av sin herres skyldnere, og sa til den første: Hvor meget er du min herre skyldig?
6 Han sa: Hundre anker olje. Da sa han til ham: Her har du ditt gjeldsbrev; sett deg ned, skynd deg og skriv femti!
7 Deretter sa han til en annen: Og du, hvor meget er du skyldig? Han sa: Hundre tønner hvete. Han sier til ham: Her har du ditt gjeldsbrev; skriv åtti!
8 Og Herren roste den urettferdige husholder for at han hadde båret seg klokt ad; for denne verdens barn er klokere mot sin egen slekt enn lysets barn.
9 Og jeg sier dere: Gjør dere venner ved den urettferdige mammon, for at de, når den svikter, må ta imot dere i de evige boliger!
10 Den som er tro i smått, er også tro i stort, og den som er urettferdig i smått, er også urettferdig i stort.
11 Dersom dere da ikke har vært tro i den urettferdige mammon, hvem vil da betro dere de sanne skatter?
12 Og dersom dere ikke har vært tro i det som hører andre til, hvem vil da gi dere noe til eget eie?
13 Ingen tjener kan tjene to herrer; for han vil enten hate den ene og elske den andre, eller holde seg til den ene og forakte den andre; dere kan ikke tjene Gud og mammon.
14 Fariseerne, som var pengekjære, hørte på alt dette, og de spottet ham.
15 Da sa han til dem: Dere er de som gjør dere selv rettferdige for menneskene; men Gud kjenner deres hjerter; for det som er høyt i menneskers øyne, er en styggedom for Gud.
16 Loven og profetene hadde sin tid inntil Johannes; fra den tid forkynnes evangeliet om Guds rike, og enhver trenger seg inn i det med makt;
17 men før skal himmel og jord forgå før en eneste tøddel av loven skal falle bort.
18 Hver den som skiller seg fra sin hustru og gifter seg med en annen kvinne, han driver hor, og hver den som gifter seg med en kvinne som er skilt fra sin mann, han driver hor.
19 Der var en rik mann, og han klædde seg i purpur og kostelig linklæde og levde hver dag i herlighet og glede.
20 Men der var en fattig mann ved navn Lasarus, som var kastet for hans port, full av sår,
21 og hans attrå var å få mette seg med det som falt fra den rikes bord; men endog hundene kom og slikket hans sår.
22 Men det skjedde at den fattige døde, og at han ble båret bort av engler i Abrahams skjød; men også den rike døde og ble begravet.
23 Og da han slo sine øyne opp i dødsriket, der han var i pine, da ser han Abraham langt borte og Lasarus i hans skjød.
24 Da ropte han: Fader Abraham! forbarm deg over meg og send Lasarus, for at han kan dyppe det ytterste av sin finger i vann og svale min tunge! for jeg pines storlig i denne flammen.
25 Men Abraham sa: Sønn! kom i hu at du fikk ditt gode i din levetid, og Lasarus likeså det onde! men nå trøstes han her, og du pines.
26 Og dessuten er et stort svelg festet mellom oss og dere, for at de som vil gå herfra og over til dere, ikke skal kunne det, og for at heller ikke de på den andre side skal fare derfra og over til oss.
27 Da sa han: Så ber jeg deg, fader, at du sender ham til min fars hus
28 - for jeg har fem brødre - for at han kan vidne for dem, så ikke også de skal komme til dette pinens sted.
29 Men Abraham sier til ham: De har Moses og profetene; la dem høre dem!
30 Men han sa: Nei, fader Abraham! men om noen fra de døde kommer til dem, da omvender de seg.
31 Men han sa til ham: Hører de ikke Moses og profetene, da vil de heller ikke tro om noen står opp fra de døde.
