## Kapittel 24

1 Men på den første dag i uken, tidlig i dagningen, kom de til graven, og hadde med seg de velluktende urter som de hadde tilberedt.
2 Men de fant steinen veltet fra graven,
3 og da de gikk inn i den, fant de ikke den Herre Jesu legeme.
4 Og det skjedde mens de sto rådville ved dette, se, da sto to menn hos dem i skinnende klær;
5 og da de ble forferdet og bøyde sitt ansikt mot jorden, sa de til dem: Hvorfor søker dere den levende blant de døde?
6 Han er ikke her, han er oppstanden; kom i hu hvordan han talte til dere mens han enda var i Galilea, da han sa
7 at Menneskesønnen skulle overgis i syndige menneskers hender og korsfestes og oppstå på den tredje dag!
8 Da kom de hans ord i hu.
9 Og de vendte tilbake fra graven, og fortalte alt dette til de elleve og til alle de andre.
10 Det var Maria Magdalena og Johanna og Maria, Jakobs mor, og de andre kvinner med dem. De sa dette til apostlene,
11 og deres ord syntes dem å være løs tale, og de trodde dem ikke.
12 Men Peter sto opp og løp til graven, og da han bøyde seg ned, så han bare liksvøpet; og han gikk hjem og undret seg over det som var skjedd.
13 Og se, to av dem gikk samme dag til en by som ligger seksti stadier fra Jerusalem, og som heter Emmaus,
14 og de talte med hverandre om alt dette som hadde hendt.
15 Og det skjedde mens de talte sammen og spurte hverandre, da kom Jesus selv nær til dem og vandret sammen med dem;
16 men deres øyne ble holdt igjen, så de ikke kjente ham.
17 Han sa til dem: Hva er dette for tale som dere fører med hverandre på veien? Og de sto stille med sorgfullt åsyn.
18 Men en av dem, som hette Kleopas, tok til orde og sa til ham: Er du alene fremmed i Jerusalem og vet ikke det som er skjedd der i disse dager?
19 Han sa til dem: Hva da? Og de sa til ham: Det med Jesus fra Nasaret, som var en profet, mektig i gjerning og ord for Gud og alt folket,
20 og hvordan våre yppersteprester og rådsherrer har overgitt ham til dødsdom og korsfestet ham.
21 Men vi håpet at han var den som skulle forløse Israel. Og dog - med alt dette er det idag den tredje dag siden dette skjedde.
22 Men så har og noen av våre kvinner forferdet oss; de kom tidlig imorges til graven,
23 og da de ikke fant hans legeme, kom de og sa at de hadde sett et syn av engler, som sa at han lever;
24 og noen av dem som var med oss, gikk bort til graven og fant det så som kvinnene hadde sagt; men ham så de ikke.
25 Da sa han til dem: Dere dårer og senhjertede til å tro alt det profetene har talt!
26 Måtte ikke Messias lide dette og så gå inn til sin herlighet?
27 Og han begynte fra Moses og fra alle profetene og utla for dem i alle skriftene det som er skrevet om ham.
28 Og de var nær ved byen som de gikk til, og han lot som han ville gå videre.
29 Da nødde de ham og sa: Bli hos oss; for det stunder til kveld, og dagen heller! Og han gikk inn og ble hos dem.
30 Og det skjedde da han satt til bords med dem, da tok han brødet og velsignet det, og brøt det og gav dem;
31 da ble deres øyne åpnet, og de kjente ham; og han ble usynlig for dem.
32 Og de sa til hverandre: brant ikke vårt hjerte i oss da han talte til oss på veien og åpnet skriftene for oss?
33 Og de sto opp i samme stund og vendte tilbake til Jerusalem, og de fant de elleve samlet, og dem som var med dem, og disse sa:
34 Herren er sannelig oppstanden, og er sett av Simon!
35 Og de fortalte hva som var skjedd på veien, og hvordan han ble kjent av dem da han brøt brødet.
36 Mens de talte om dette, sto han selv midt iblant dem og sa til dem: Fred være med dere!
37 Men de ble forferdet og fulle av frykt, og trodde at de så en ånd.
38 Og han sa til dem: Hvorfor er dere forferdet, og hvorfor oppstiger tvilende tanker i deres hjerte?
39 Se mine hender og mine føtter, og se at det er meg selv! Kjenn på meg og se! En ånd har jo ikke kjøtt og ben, som dere ser at jeg har.
40 Og da han hadde sagt dette, viste han dem sine hender og sine føtter.
41 Men da de enda ikke trodde for glede, og undret seg, sa han til dem: Har dere her noe å spise?
42 Da gav de ham et stykke av en stekt fisk og noe av en honningkake,
43 og han tok det og spiste for deres øyne.
44 Og han sa til dem: Dette er mine ord som jeg talte til dere mens jeg enda var hos dere, at alt det måtte oppfylles som er skrevet i Mose lov og profetene og salmene om meg.
45 Da åpnet han deres forstand, så de kunne forstå skriftene.
46 Og han sa til dem: Så står skrevet, at Messias skal lide og oppstå fra de døde på den tredje dag,
47 og at i hans navn skal omvendelse og syndenes tilgivelse forkynnes for alle folkeslag, fra Jerusalem av.
48 Dere er vitner om dette.
49 Og jeg sender over dere det som min Far har lovt; men dere skal bli i byen inntil dere blir ikledd kraft fra det høye.
50 Og han førte dem ut imot Betania, og han løftet opp sine hender og velsignet dem;
51 og det skjedde da han velsignet dem, at han skiltes fra dem og ble opptatt til himmelen.
52 Og de tilba ham og vendte tilbake til Jerusalem med stor glede,
53 Og de var alltid i templet og lovet og priste Gud.
