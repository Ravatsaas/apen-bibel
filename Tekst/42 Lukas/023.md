## Kapittel 23

1 Og hele hopen sto opp og førte ham for Pilatus;
2 og de begynte å føre klagemål imot ham og sa: Denne mann har vi funnet vill-leder vårt folk og forbyder å gi keiseren skatt, og sier om seg selv at han er Messias, en konge.
3 Da spurte Pilatus ham: Er du jødenes konge? Han svarte ham: Du sier det.
4 Da sa Pilatus til yppersteprestene og folket: Jeg finner ingen skyld hos denne mann.
5 Men de tok sterkere i og sa: Han oppvigler folket, han lærer over hele Jødeland, fra Galilea av, hvor han begynte, og like hit.
6 Da Pilatus hørte det, spurte han om mannen var fra Galilea,
7 og da han fikk vite at han hørte under Herodes, sendte han ham til Herodes, som også var i Jerusalem i de dager.
8 Og da Herodes så Jesus, ble han meget glad; for han hadde i lang tid ønsket å få se ham, fordi han hadde hørt om ham, og han håpet å få se et tegn av ham.
9 Han spurte ham da med mange ord; men Jesus svarte ham intet.
10 Og yppersteprestene og de skriftlærde sto og klaget hårdt på ham.
11 Men Herodes med sine krigsfolk hånte og spottet ham; deretter kastet han en skinnende kappe om ham og sendte ham slik tilbake til Pilatus.
12 Den dag ble Pilatus og Herodes venner; før hadde de ligget i fiendskap med hverandre.
13 Da kalte Pilatus yppersteprestene og rådsherrene og folket sammen
14 og sa til dem: Dere har ført denne mann fram for meg som en som forfører folket til frafall; og se, jeg har tatt ham i forhør for deres øyne, men jeg har ikke funnet denne mann skyldig i noe av det dere klager på ham for;
15 Herodes heller ikke; for jeg sendte dere til ham; og se, han har ikke gjort noe som fortjener døden.
16 Derfor vil jeg refse ham og så gi ham fri.
17 Men på høytiden måtte han gi dem én fri.
18 De ropte da alle som én: Bort med denne, men gi oss Barabbas fri!
19 Dette var en som var kastet i fengsel for et opprør som hadde vært i byen, og for et mord.
20 Pilatus talte da til dem igjen, fordi han gjerne ville gi Jesus fri.
21 Men de ropte til ham og sa: Korsfest, korsfest ham!
22 Da sa han for tredje gang til dem: Hva ondt har da denne mann gjort? Jeg har ikke funnet noen dødsskyld hos ham; derfor vil jeg refse ham og så gi ham fri.
23 Men de trengte på med stort skrik og krevde at han skulle korsfestes; og deres skrik fikk overhånd.
24 Så felte da Pilatus den dom at det skulle skje som de krevde;
25 og han gav den fri som var kastet i fengsel for opprør og mord, ham som de ba om; men Jesus overgav han til deres vilje.
26 Og da de førte ham bort, tok de fatt på en mann ved navn Simon, fra Kyrene, som kom fra landet, og de la korset på ham, for at han skulle bære det etter Jesus.
27 Og en stor mengde av folket fulgte ham og mange kvinner, som jamret seg og gråt over ham.
28 Men Jesus vendte seg om til dem og sa: Dere Jerusalems døtre! gråt ikke over meg, men gråt over dere selv og over deres barn!
29 For se, de dager skal komme da de skal si: Salige er de ufruktbare og det liv som ikke fødte, og det bryst som ikke gav die.
30 Da skal de begynne å si til fjellene: Fall over oss! og til haugene: Skjul oss!
31 For gjør de så med det grønne tre, hvordan skal det da gå det tørre?
32 Også to andre, to ugjerningsmenn, ble ført bort med ham for å avlives.
33 Og da de var kommet til det sted som kalles Hodeskallen, korsfestet de der både ham og ugjerningsmennene, den ene på hans høyre og den andre på hans venstre side.
34 Men Jesus sa: Far, tilgi dem! for de vet ikke hva de gjør. Og de delte hans klær mellom seg og kastet lodd om dem.
35 Og folket sto og så på; men rådsherrene spottet ham og sa: Andre har han frelst, la ham nå frelse seg selv dersom han er Guds Messias, den utvalgte!
36 Også stridsmennene hånte ham, de gikk bort til ham og rakte ham eddik og sa:
37 Er du jødenes konge, da frels deg selv!
38 Men det var også satt en innskrift over ham: Dette er jødenes konge.
39 En av ugjerningsmennene som hang der, spottet ham og sa: Er ikke du Messias? Frels deg selv og oss!
40 Men den andre svarte og irettesatte ham og sa: Frykter du ikke engang for Gud, du som dog er under samme dom?
41 Og vi med rette; for vi får igjen hva våre gjerninger har forskyldt; men denne har ikke gjort noe galt.
42 Og han sa: Jesus! kom meg i hu når du kommer i ditt rike!
43 Og han sa til ham: Sannelig sier jeg deg: Idag skal du være med meg i Paradis.
44 Og det var omkring den sjette time, da ble det mørke over hele landet like til den niende time,
45 og solen ble formørket, og forhenget i templet revnet ned midten.
46 Og Jesus ropte med høy røst og sa: Far! i dine hender overgir jeg min ånd! Og da han hadde sagt dette, utåndet han.
47 Men da høvedsmannen så det som skjedde, gav han Gud æren og sa: Sannelig, denne mann var rettferdig!
48 Og alt folket som var kommet sammen for å se dette syn, slo seg for sitt bryst og vendte tilbake da de så hva som skjedde.
49 Men alle hans kjenninger og de kvinner som hadde fulgt ham fra Galilea, sto langt borte og så dette.
50 Og se, det var en mann ved navn Josef, som var rådsherre, og en god og rettferdig mann -
51 han hadde ikke samtykket i deres råd og gjerning - fra den jødiske by Arimatea, og han ventet på Guds rike;
52 han gikk til Pilatus og ba om Jesu legeme,
53 og han tok det ned og svøpte det i fint linklede, og la det i en grav som var hugget i klippen, og som aldri noen hadde ligget i.
54 Det var beredelses-dagen, og sabbaten stundet til.
55 Men noen kvinner som var kommet med ham fra Galilea, fulgte med, og de så graven, og hvordan hans legeme ble lagt.
56 Så vendte de tilbake og tilberedte velluktende urter og salver, og sabbaten over holdt de seg stille etter lovens bud.
