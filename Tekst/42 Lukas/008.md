## Kapittel 8

1 Og det skjedde deretter at han dro omkring fra by til by og fra landsby til landsby og forkynte evangeliet om Guds rike, og de tolv var med ham,
2 og likeså noen kvinner som var helbredet for onde ånder og sykdommer: Maria med tilnavnet Magdalena, som syv onde ånder var faret ut av,
3 og Johanna, som var gift med Kuzas, Herodes' foged, og Susanna og mange andre, som tjente dem med det de eide.
4 Da nå meget folk strømmet sammen, og de som bodde omkring i byene, dro ut til ham, sa han i en lignelse:
5 En såmann gikk ut for å så sin sæd, og da han sådde, falt noe ved veien; og det ble trådt ned, og himmelens fugler spiste det opp.
6 Og noe falt på stengrunn; og da det var vokst opp, visnet det, fordi det ikke hadde væte.
7 Og noe falt midt iblant torner; og tornene vokste opp med og kvalte det.
8 Og noe falt i god jord; og det vokste opp og bar frukt i hundre fold. Da han sa dette, ropte han: Den som har ører å høre med, han høre!
9 Men hans disipler spurte ham hva denne lignelse skulle bety.
10 Han sa da: Dere er det gitt å få vite Guds rikes hemmeligheter; men de andre gis det i lignelser, for at de skal se og dog ikke se, og høre og dog ikke forstå.
11 Men dette er lignelsen: Sæden er Guds ord.
12 De ved veien er de som hører det; så kommer djevelen og tar ordet bort fra deres hjerte, for at de ikke skal tro og bli frelst.
13 De på stengrunn er de som tar imot ordet med glede når de hører det; men de har ikke rot; de tror til en tid, og i prøvelsens stund faller de fra.
14 Det som falt iblant torner, det er de som hører, og mens de vandrer under bekymringer og rikdom og livets lyst, kveles de, og bærer ikke fullmoden frukt.
15 Men det i den gode jord, det er de som hører ordet og holder det fast i et vakkert og godt hjerte og bærer frukt i tålmodighet.
16 Men ingen som tenner et lys, skjuler det med et kar eller setter det under en seng; han setter det i en stake, for at de som kommer inn, kan se lyset.
17 For det er ingen ting skjult som ikke skal bli åpenbar, og ingen ting dulgt som ikke skal bli kjent og komme for dagen.
18 Se derfor til hvordan dere hører! for den som har, ham skal gis, og den som ikke har, fra ham skal endog tas det han tykkes seg å ha.
19 Men hans mor og hans brødre kom til ham, og de kunne ikke nå fram til ham for folket.
20 Det ble da meldt ham: Din mor og dine brødre står utenfor og vil gjerne få se deg.
21 Men han svarte og sa til dem: Min mor og mine brødre er disse som hører Guds ord og gjør etter det.
22 Og det skjedde en av dagene at han gikk ut i en båt, og hans disipler med ham, og han sa til dem: La oss fare over til andre siden av sjøen! Og de la fra land.
23 Men mens de seilte, sovnet han; og det fór en stormvind ned over sjøen, og båten fyltes, og de var i fare.
24 Da gikk de til ham og vekket ham opp og sa: Mester! mester! vi går under! Men han sto opp og truet vinden og bølgene; og de la seg, og det ble blikkstille.
25 Og han sa til dem: Hvor er deres tro? Men de ble forferdet og undret seg og sa til hverandre: Hva er da dette for en, som endog befaler vindene og vannet, og de er ham lydige?
26 Og de seilte fram til gergesenernes bygd, som er rett imot Galilea.
27 Da han var gått i land, møtte det ham en mann fra byen, som var besatt av onde ånder; han hadde ikke hatt klær på seg i lang tid, og han holdt seg ikke i hus, men i gravene.
28 Da han så Jesus, satte han i et skrik og falt ned for ham og sa med høy røst: Hva har jeg med deg å gjøre, Jesus, du den høyeste Guds Sønn? Jeg ber deg, pin meg ikke!
29 For han befalte den urene ånd fare ut av mannen; i lange tider hadde den revet ham med seg, og han ble bundet med lenker og fotjern og holdt under vakt; og han sønderrev båndene og ble drevet av den onde ånd ut i ørkenene.
30 Men Jesus spurte ham: Hva er ditt navn? Han svarte: Legion! For mange onde ånder var faret i ham.
31 Og de bad ham at han ikke ville befale dem fare ned i avgrunnen.
32 Men det var på stedet en stor svinehjord, som gikk og beitet i fellet, og de bad ham at han ville gi dem lov til å fare inn i dem; og han gav dem lov.
33 Så fór da de onde ånder ut av mannen og inn i svinene; og hjorden styrtet seg ut over stupet ned i sjøen og druknet.
34 Men da gjæterne så det som hadde hendt, tok de flukten, og fortalte det i byen og i bygden.
35 Folk kom da ut for å se hva som hadde hendt, og de kom til Jesus, og fant mannen som de onde ånder var faret ut av, sittende påkledd og ved sans og samling ved Jesu føtter, og de ble forferdet.
36 Men de som hadde sett det, fortalte dem hvordan den besatte var blitt frelst.
37 Og hele folkemengden i gergesenernes bygd bad ham dra bort fra dem; for det var en stor frykt over dem. Og han gikk i båten og vendte tilbake igjen.
38 Mannen som de onde ånder var faret ut av, bad om å få være med ham. Men han sendte ham fra seg og sa:
39 Gå hjem til ditt hus og fortell hvor store ting Gud har gjort imot deg! Og han gikk bort og kunngjorde over hele byen hvor store ting Jesus hadde gjort imot ham.
40 Men da Jesus kom tilbake, tok folket imot ham; for alle ventet på ham.
41 Og se, det kom en mann ved navn Jairus, som var forstander for synagogen, og han falt ned for Jesu føtter og bad ham komme inn i hans hus;
42 for han hadde en eneste datter, omkring tolv år gammel, og hun lå for døden. Da nå Jesus gikk avsted, trengte folket seg inn på ham;
43 og en kvinne som hadde hatt blodsott i tolv år og hadde kostet på leger alt det hun skulle leve av, og ikke kunnet bli helbredet av noen,
44 hun trådte til bakfra og rørte ved det ytterste av klærne hans, og straks stanset hennes blodsott.
45 Og Jesus sa: Hvem var det som rørte ved meg? Men da alle nektet, sa Peter og de som var med ham: Mester! Folket trykker og trenger deg jo!
46 Men Jesus sa: Det var noen som rørte ved meg; for jeg kjente at en kraft gikk ut fra meg.
47 Da nå kvinnen så at det ikke var skjult det hun hadde gjort, kom hun skjelvende og falt ned for ham og fortalte ham, så hele folket hørte det, av hva grunn hun rørte ved ham, og hvordan hun straks ble helbredet.
48 Da sa han til henne: Datter! din tro har frelst deg; gå bort i fred!
49 Mens han enda taler, kommer en fra synagoge-forstanderen og sier til ham: Din datter er død; umak ikke mesteren!
50 Men da Jesus hørte det, svarte han ham: Frykt ikke, bare tro, så skal hun bli frelst!
51 Da han nå kom inn i huset, lot han ingen gå inn med seg uten Peter og Johannes og Jakob og pikens far og mor.
52 Og alle gråt og jamret seg over henne; men han sa: Gråt ikke! hun er ikke død, hun sover.
53 Og de lo ham ut; for de visste at hun var død.
54 Men han tok henne ved hånden og ropte: Pike, stå opp!
55 Da vendte hennes ånd tilbake, og hun sto straks opp; og han befalte at de skulle gi henne mat.
56 Og hennes foreldre ble forferdet; men han befalte dem at de ikke skulle tale til noen om det som var skjedd.
