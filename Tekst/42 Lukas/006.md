## Kapittel 6

1 Det skjedde på den næst-første sabbat at han gikk gjennom en aker, og hans disipler plukket aks og gned dem ut med hendene og spiste.
2 Da sa noen av fariseerne: Hvorfor gjør dere det som det ikke er tillatt å gjøre på sabbaten?
3 Og Jesus svarte og sa til dem: Har dere da ikke lest hva David gjorde da han var sulten, han selv og de som var med ham,
4 hvordan han gikk inn i Guds hus og tok skuebrødene og spiste, og gav også dem som var med ham? Og dem har ingen lov til å spise uten prestene alene.
5 Og han sa til dem: Menneskesønnen er herre også over sabbaten.
6 Og det skjedde på en annen sabbat at han gikk inn i synagogen og lærte; og der var en mann hvis høyre hånd var vissen.
7 Men de skriftlærde og fariseerne lurte på ham, om han ville helbrede på sabbaten, for at de kunne finne klagemål imot ham.
8 Men han visste deres tanker, og han sa til mannen som hadde den visne hånd: Stå opp og kom fram! Og han sto opp og trådte fram.
9 Da sa Jesus til dem: Jeg spør dere om det er tillatt på sabbaten å gjøre godt eller å gjøre ondt, å berge liv eller å spille det?
10 Og han så omkring på dem alle og sa til ham: Rekk din hånd ut! Og han gjorde så, og hans hånd ble frisk igjen.
11 Men de ble rent rasende, og talte med hverandre om hva de skulle gjøre med Jesus.
12 Og det skjedde i de dager at han gikk opp i fjellet for å be, og han var der hele natten i bønn til Gud.
13 Og da det ble dag, kalte han sine disipler til seg, og han valgte seg ut tolv av dem og gav dem navnet apostler:
14 Simon, som han også gav navnet Peter, og hans bror Andreas, og Jakob og Johannes og Filip og Bartolomeus
15 og Matteus og Tomas og Jakob, Alfeus' sønn, og Simon, som kaltes ivreren,
16 og Judas, Jakobs sønn, og Judas Iskariot, som ble forræder.
17 Og han gikk ned med dem, og han ble stående på en slette, og med ham en stor flokk av hans disipler og en stor mengde folk fra hele Judea og Jerusalem og fra havkanten ved Tyrus og Sidon,
18 som var kommet for å høre ham og for å bli legt for sine sykdommer; og de som var plaget av urene ånder, ble helbredet.
19 Og alt folket søkte å få røre ved ham; for en kraft gikk ut fra ham og helbredet alle.
20 Og han løftet sine øyne på sine disipler og sa: Salige er dere fattige; for Guds rike er deres.
21 Salige er dere som nå hungrer; for dere skal mettes. Salige er dere som nå gråter; for dere skal le.
22 Salige er dere når menneskene hater dere, og når de ikke vil vite av dere, og spotter dere og kaster deres navn fra seg som noe ondt, for Menneskesønnens skyld.
23 Gled dere på den dag og spring av fryd! for se, deres lønn er stor i himmelen; for på samme vis gjorde deres fedre med profetene.
24 Men ve dere, dere rike! for dere har allerede fått deres trøst.
25 Ve dere, dere som nå er mette! for dere skal hungre. Ve dere, dere som nå ler! for dere skal sørge og gråte.
26 Ve dere når alle mennesker taler vel om dere! for på samme vis gjorde deres fedre med de falske profeter.
27 Men til dere som hører, sier jeg: Elsk deres fiender, gjør vel imot dem som hater dere,
28 velsign dem som forbanner dere, be for dem som taler ille om dere!
29 Når en slår deg på det ene kinn, så by og det andre fram, og når en tar din kappe fra deg, da nekt ham heller ikke kjortelen!
30 Gi hver den som ber deg, og om en tar fra deg det som ditt er, da krev det ikke igjen!
31 Og som dere vil at menneskene skal gjøre imot dere, så skal og dere gjøre imot dem.
32 Og om dere elsker dem som elsker dere, hva er det å takke dere for? Også syndere elsker jo dem som dem elsker.
33 Og om dere gjør vel imot dem som gjør vel imot dere, hva er det å takke dere for? Også syndere gjør det samme.
34 Og om dere låner til dem som dere håper å få igjen av, hva er det å takke dere for? Også syndere låner til syndere for å få like igjen.
35 Men elsk deres fiender, og gjør vel og lån uten å vente noe igjen! så skal deres lønn være stor, og dere skal være den Høyestes barn; for han er god mot de utakknemlige og onde.
36 Vær barmhjertige, slik som deres Fader er barmhjertig,
37 og døm ikke, så skal dere ikke dømmes, og fordøm ikke, så skal dere ikke fordømmes; forlat, så skal dere forlates;
38 gi, så skal dere gis! et godt, stoppet, rystet, overfylt mål skal gis dere i fanget; for med det samme mål som dere måler med, skal dere måles igjen.
39 Han sa også en lignelse til dem: Kan en blind lede en blind? kommer de ikke begge til å falle i grøften?
40 En disippel er ikke over sin mester, men enhver som er full-lært, blir som sin mester.
41 Og hvorfor ser du splinten i din brors øye, men bjelken i ditt eget øye blir du ikke var?
42 Hvordan kan du si til din bror: Bror! la meg dra ut splinten som er i ditt øye, du som ikke ser bjelken i ditt eget øye? Du hykler! dra først bjelken ut av ditt eget øye, så kan du se å dra ut splinten som er i din brors øye!
43 For det er ikke noe godt tre som bærer dårlig frukt, og heller ikke noe dårlig tre som bærer god frukt.
44 For hvert tre kjennes på sin frukt; en sanker jo ikke fiken av tornebusker, og en plukker ikke vindruer av tornekratt.
45 Et godt menneske bærer det gode fram av sitt hjertes gode forråd, og et ondt menneske bærer det onde fram av sitt onde forråd; for hva hjertet flyter over av, det taler hans munn.
46 Men hvorfor kaller dere meg Herre, Herre, og gjør ikke det jeg sier?
47 Hver den som kommer til meg og hører mine ord og gjør etter dem - hvem han er lik, vil jeg vise dere.
48 Han er lik et menneske som skulle bygge et hus, og som gravde dypt ned og la grunnvollen på fjell; og da det ble flom, brøt strømmen imot det hus, og den var ikke i stand til å rokke det, fordi det var godt bygget.
49 Men den som hører og ikke gjør deretter, han er lik et menneske som bygget sitt hus på bare jorden uten grunnvoll; og strømmen brøt imot det, og det falt straks, og det ble et stort fall da det hus falt.
