## Kapittel 17

1 Og han sa til sine disipler: Det er umulig annet enn at forførelser må komme; men ve den som de kommer fra!
2 Det var bedre for ham om det var hengt en kvernsten om hans hals, og han var kastet i havet, enn at han skulle forføre én av disse små.
3 Ta dere i vare! Om din bror synder, da irettesett ham; og om han angrer det, da tilgi ham!
4 Og om han syv ganger om dagen synder imot deg og syv ganger kommer tilbake til deg og sier: Jeg angrer det, da skal du tilgi ham.
5 Og apostlene sa til Herren: Øk vår tro!
6 Men Herren sa: Dersom dere hadde tro som et sennepskorn, da skulle dere si til dette morbærtre: Rykk deg opp med rot og plant deg i havet! og det skulle lyde dere.
7 Men hvem av dere som har en tjener som pløyer eller gjæter, vil si til ham når han kommer inn fra marken: Kom straks hit og sett deg til bords?
8 Vil han ikke heller si til ham: Gjør i stand det jeg skal ha til aftensmat, og bind opp om deg og gå meg til hånde til jeg får ett og drukket, så skal du få spise og drikke?
9 Takker han vel sin tjener fordi han gjorde det som var ham pålagt? Jeg tror det ikke.
10 Slik skal også dere, når dere har gjort alt det som er dere pålagt, si: Vi er unyttige tjenere; vi har bare gjort det vi var skyldige å gjøre.
11 Og det skjedde på vandringen til Jerusalem at han dro midt imellom Samaria og Galilea;
12 og da han gikk inn i en by, møtte det ham ti spedalske menn, som sto langt borte,
13 og de ropte høyt: Jesus, mester! miskunn deg over oss!
14 Og da han så dem, sa han til dem: Gå bort og te dere for prestene! Og det skjedde mens de var på veien, at de ble renset.
15 Men en av dem vendte tilbake, da han så at han var helbredet, og han priste Gud med høy røst,
16 og falt ned på sitt ansikt for hans føtter og takket ham; og han var en samaritan.
17 Da svarte Jesus og sa: Ble ikke de ti renset? hvor er da de ni?
18 Fantes det ingen som vendte tilbake for å gi Gud ære uten denne fremmede?
19 Og han sa til ham: Stå opp og gå bort! din tro har frelst deg.
20 Men da han ble spurt av fariseerne når Guds rike skulle komme, svarte han dem og sa: Guds rike kommer ikke på den måte at en kan se det med sine øyne;
21 heller ikke skal de si: Se her eller se der er det! For se, Guds rike er inneni dere.
22 Men han sa til sine disipler: De dager skal komme da dere skal attrå å få se en av Menneskesønnens dager, og dere skal ikke få se den.
23 Og de skal si til dere: Se her, se der er han! Gå ikke der bort, og følg ikke etter!
24 For slik som lynet, når det lyner, skinner fra himmelbryn til himmelbryn, slik skal Menneskesønnen være på sin dag.
25 Men først skal han lide meget og forkastes av denne slekt.
26 Og slik som det gikk i Noahs dager, så skal det også gå i Menneskesønnens dager:
27 de spiste og drakk, de tok til ekte og ble gitt til ekte, like til den dag da Noah gikk inn i arken; så kom vannflommen og ødela dem alle sammen.
28 På samme vis - slik som det gikk i Lots dager: de spiste og drakk, de kjøpte og solgte, de plantet og bygget;
29 men den dag da Lot gikk ut av Sodoma, da lot Gud ild og svovel regne fra himmelen og ødela dem alle sammen -
30 slik skal det også gå på den dag da Menneskesønnen åpenbares.
31 På den dag må den som er på taket og har sine ting i huset, ikke stige ned for å hente dem, og heller ikke den som er ute på marken, vende tilbake til sitt hjem.
32 Kom Lots hustru i hu!
33 Den som søker å frelse sitt liv, skal miste det, og den som mister det, skal berge det.
34 Jeg sier dere: I den natt skal det være to i én seng; den ene skal tas med, og den andre skal lates tilbake.
35 To kvinner skal male på samme kvern; den ene skal tas med, og den andre skal lates tilbake.
36 Det skal være to ute på marken; den ene blir tatt med, den andre blir latt tilbake.
37 Da svarte de og sa til ham: Hvor, Herre? Han sa til dem: Hvor åtselet er, der skal ørnene samles.
