## Kapittel 4

1 Men Jesus vendte tilbake fra Jordan, full av den Hellige Ånd, og han ble av Ånden ført om i ørkenen
2 og i førti dager fristet av djevelen. Og han spiste intet i de dager, og da de var til ende, ble han hungrig.
3 Da sa djevelen til ham: Er du Guds Sønn, da si til denne stein at den skal bli til brød!
4 Og Jesus svarte ham: Det er skrevet: Mennesket lever ikke av brød alene, men av hvert Guds ord.
5 Og djevelen førte ham opp på et høyt fjell og viste ham alle verdens riker i et øyeblikk.
6 Og djevelen sa til ham: Deg vil jeg gi makten over alt dette og disse rikers herlighet; for meg er det overgitt, og jeg gir det til hvem jeg vil;
7 vil nå du falle ned og tilbede meg, da skal det alt sammen være ditt.
8 Og Jesus svarte ham og sa: Det er skrevet: Du skal tilbede Herren din Gud, og ham alene skal du tjene.
9 Og han førte ham til Jerusalem og stilte ham på templets tinde og sa til ham: Er du Guds Sønn, da kast deg ned herfra!
10 for det er skrevet: Han skal gi sine engler befaling om deg at de skal bevare deg,
11 og de skal bære deg på hendene, for at du ikke skal støte din fot på noen stein.
12 Og Jesus svarte og sa til ham: Det er sagt: Du skal ikke friste Herren din Gud.
13 Og da djevelen hadde endt all fristelse, vek han fra ham for en tid.
14 Og Jesus vendte i Åndens kraft tilbake til Galilea, og rykte om ham kom ut over hele landet deromkring.
15 Og han lærte i deres synagoger, og ble prist av alle.
16 Og han kom til Nasaret, hvor han var opfostret, og gikk etter sin sedvane på sabbatsdagen inn i synagogen og sto opp for å lese for dem.
17 Og de gav ham profeten Jesaja' bok, og da han slo boken opp, fant han det sted hvor det var skrevet:
18 Herrens Ånd er over meg, fordi han salvet meg til å forkynne evangeliet for fattige; han har utsendt meg for å forkynne fanger at de skal få frihet, og blinde at de skal få syn, for å sette undertrykte i frihet,
19 for å forkynne et velbehagelig år fra Herren.
20 Og han lukket boken og gav den til tjeneren og satte seg, og alle som var i synagogen, hadde sine øyne festet på ham.
21 Han begynte da med å si til dem: Idag er dette Skriftens ord oppfylt for deres ører.
22 Og alle gav ham vidnesbyrd og undret seg over de livsalige ord som gikk ut av hans munn, og de sa: Er ikke dette Josefs sønn?
23 Og han sa til dem: Dere vil visst si til meg dette ordspråk: Lege, leg deg selv! Hva vi har hørt du gjorde i Kapernaum, gjør det også her på ditt hjemsted!
24 Men han sa: Sannelig sier jeg dere: Ingen profet blir vel mottatt på sitt hjemsted.
25 Og i sannhet sier jeg dere: Det var mange enker i Israel i Elias' dager, dengang da himmelen ble lukket for tre år og seks måneder, da det ble en stor hunger over hele landet,
26 og til ingen av dem ble Elias sendt, men bare til en enke i Sarepta i Sidons land.
27 Og det var mange spedalske i Israel på profeten Elisas tid, og ingen av dem ble renset, men bare syreren Na'aman.
28 Og alle i synagogen ble fulle av vrede da de hørte dette,
29 og de sto opp og drev ham ut av byen og førte ham ut på brynet av det fjell som deres by var bygget på, for å styrte ham ned.
30 Men han gikk midt gjennom flokken og dro bort.
31 Og han kom ned til Kapernaum, en by i Galilea, og lærte dem på sabbaten,
32 og de var slått av forundring over hans lære; for hans tale var med myndighet.
33 Og i synagogen var det en mann som var besatt av en uren ånd, og han ropte med høy røst:
34 Å, hva har vi med deg å gjøre, Jesus fra Nasaret? Du er kommet for å ødelegge oss; jeg vet hvem du er, du Guds hellige!
35 Og Jesus truet den og sa: Ti, og far ut av ham! Og den onde ånd kastet ham ned midt iblant dem og fór ut av ham uten å skade ham.
36 Og redsel kom over alle, og de talte med hverandre og sa: Hva er dette for et ord? for med myndighet og makt befaler han de urene ånder, og de farer ut!
37 Og rykte om ham kom ut til hvert sted i landet deromkring.
38 Og han sto opp og forlot synagogen, og gikk inn i Simons hus. Men Simons svigermor lå i sterk feber, og de bad ham hjelpe henne.
39 Og han sto over henne og truet feberen, og den forlot henne; og straks sto hun opp og tjente dem.
40 Men da solen gikk ned, kom alle som hadde syke som led av forskjellige sykdommer, og førte dem til ham; og han la sine hender på hver især av dem og helbredet dem.
41 Også onde ånder fór ut av mange, og de ropte: Du er Guds Sønn! Og han truet dem og tillot dem ikke å tale, fordi de visste at han var Messias.
42 Men da det var blitt dag, gikk han ut og dro til et øde sted, og folket lette etter ham, og de kom like til ham og holdt på ham, for at han ikke skulle gå fra dem.
43 Men han sa til dem: Også i de andre byer må jeg forkynne evangeliet om Guds rike; for dertil er jeg utsendt.
44 Og han forkynte ordet i synagogene i Galilea.
