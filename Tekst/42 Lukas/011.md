## Kapittel 11

1 Og det skjedde at han var ensteds og bad; og da han holdt opp, sa en av hans disipler til ham: Herre! lær oss å be, slik som Johannes lærte sine disipler!
2 Da sa han til dem: Når dere ber, skal dere si: Far vår, du som er i himmelen! Helliget vorde ditt navn; komme ditt rike; skje din vilje, som i himmelen, så og på jorden;
3 gi oss hver dag vårt daglige brød;
4 og tilgi oss våre synder, for også vi tilgir hver den som er oss skyldig; og led oss ikke inn i fristelse; men fri oss fra det onde.
5 Og han sa til dem: Om noen av dere har en venn og kommer til ham midt på natten og sier til ham: Kjære, lån meg tre brød!
6 for en venn er kommet til meg fra reisen, og jeg har ikke noe å sette fram for ham
7 - skulle da han der inne svare: Gjør meg ikke uleilighet! Døren er alt lukket, og mine småbarn er i seng med meg; jeg kan ikke stå opp og gi deg det?
8 Jeg sier dere: Om han ikke står opp og gir ham det fordi han er hans venn, så vil han stå opp for hans ubluhets skyld og gi ham alt det han trenger til.
9 Og jeg sier dere: Be, så skal dere gis; let, så skal dere finne; bank på, så skal det lukkes opp for dere!
10 For hver den som ber, han får, og den som leter, han finner, og den som banker på, for ham skal det lukkes opp.
11 Men hvem av dere som er far, vil gi sin sønn en stein når han ber om brød, eller når han ber om en fisk, gi ham en orm i stedet for fisken,
12 eller når han ber om et egg, gi ham en skorpion?
13 Dersom da dere, som er onde, vet å gi deres barn gode gaver, hvor meget mere skal da Faren, som er i himmelen, gi dem den Hellige Ånd som ber ham!
14 Og han drev ut en ond ånd, og den var stum; men det skjedde da den onde ånd var faret ut, da talte den stumme. Og folket undret seg.
15 Men noen av dem sa: Det er ved Be'elsebul, de onde ånders fyrste, han driver de onde ånder ut.
16 Andre igjen fristet ham og krevde et tegn fra himmelen av ham.
17 Men da han visste deres tanker, sa han til dem: Hvert rike som kommer i strid med seg selv, legges øde, og hus faller på hus.
18 Men er nå også Satan kommet i strid med seg selv, hvordan kan da hans rike bli stående? Dere sier jo at jeg driver de onde ånder ut ved Be'elsebul.
19 Men driver jeg de onde ånder ut ved Be'elsebul, ved hvem er det da deres barn driver dem ut? Derfor skal de være deres dommere.
20 Men er det ved Guds finger jeg driver de onde ånder ut, da er jo Guds rike kommet til dere.
21 Når den sterke med våben vokter sin egen gård, da får hans eiendom være i fred;
22 men når en som er sterkere enn han, kommer over ham og overvinner ham, da tar han hans fulle rustning, som han hadde satt sin lit til, og utdeler det rov han har tatt fra ham.
23 Den som ikke er med meg, han er imot meg, og den som ikke samler med meg, han spreder.
24 Når den urene ånd er faret ut av et menneske, går den gjennom tørre steder og søker hvile, og når den ikke finner det, sier den: Jeg vil vende tilbake til mitt hus som jeg fór ut av.
25 Og når den kommer dit, finner den det feiet og pyntet.
26 Så går den bort og tar med seg syv andre ånder, verre enn den selv, og de går inn og bor der, og det siste blir verre med det menneske enn det første.
27 Og det skjedde da han sa dette, at en kvinne blant folket løftet sin røst og sa til ham: Salig er det liv som bar deg, og det bryst som du diet.
28 Men han sa: Ja, salige er de som hører Guds ord og bevarer det.
29 Da nå folket strømmet til, tok han til orde: Denne slekt er en ond slekt; den krever tegn, og tegn skal ikke gis den, uten Jonas' tegn.
30 For slik som Jonas ble et tegn for folket i Ninive, slik skal også Menneskesønnen bli det for denne slekt.
31 Dronningen fra Syden skal stå opp på dommens dag sammen med mennene av denne slekt og fordømme dem; for hun kom fra jordens ende for å høre Salomos visdom, og se, her er mere enn Salomo.
32 Ninives menn skal stå opp på dommens dag sammen med denne slekt og fordømme den; for de omvendte seg ved Jonas' forkynnelse, og se, her er mere enn Jonas.
33 Ingen som tenner et lys, setter det i kjelleren eller under en skjeppe, men i staken, for at de som kommer inn, skal se skinnet av det.
34 Ditt øye er legemets lys; når ditt øye er friskt, da er også hele ditt legeme lyst; men er det sykt, da er også ditt legeme mørkt.
35 Se derfor til at lyset i deg ikke er mørke!
36 Dersom altså hele ditt legeme er lyst og ikke har noen del som er mørk, da først blir det rett lyst helt igjennem, som når lyset lyser på deg med strålende skinn.
37 Men da han hadde talt, bad en fariseer ham at han ville spise hos ham; han gikk da inn og satte seg til bords.
38 Men da fariseeren så at han ikke først vasket seg før måltidet, undret han seg.
39 Da sa Herren til ham: Dere fariseere renser nå beger og fat utvendig; men deres indre er fullt av rov og ondskap.
40 Dere dårer! han som gjorde det utvendige, har ikke han også gjort det innvendige?
41 Men gi det som er inneni, til almisse, og se, da er alt rent for dere.
42 Men ve dere, dere fariseere, dere som gir tiende av mynte og rute og alle slags maturter, og ikke spør etter rett og kjærlighet til Gud! Dette burde gjøres, og det andre ikke lates ugjort.
43 Ve dere, dere fariseere, dere som så gjerne vil ha de øverste seter i synagogene og hilsninger på torvene!
44 Ve dere, dere som ligner de ukjennelige graver, som menneskene går omkring på uten å vite av det!
45 Da svarte en av de lovkyndige og sa til ham: Mester! ved å si dette krenker du også oss.
46 Men han sa: Ve også dere, dere lovkyndige, dere som lesser byrder på menneskene, som de vanskelig kan bære, og selv rører dere ikke byrdene med én av deres fingrer!
47 Ve dere, dere som bygger gravsteder for profetene, og deres fedre slo dem ihjel!
48 Så gir dere da deres fedres gjerninger vidnesbyrd og samtykke; for de slo dem ihjel, og dere bygger.
49 Derfor sa også Guds visdom: Jeg vil sende profeter og apostler til dem, og noen av dem skal de slå ihjel, og noen skal de forfølge,
50 for at alle profeters blod, som er utøst fra verdens grunnvoll ble lagt, skal bli krevd av denne slekt,
51 fra Abels blod til Sakarias' blod, han som ble drept mellom alteret og templet. Ja, sier jeg dere, det skal bli krevd av denne slekt.
52 Ve dere, dere lovkyndige, dere som har tatt kunnskapens nøkkel til dere! Selv er dere ikke gått inn, og dem som var i ferd med å gå inn, har dere hindret.
53 Og da han gikk ut derfra, begynte de skriftlærde og fariseerne å trenge hårdt inn på ham og å spørre ham ut om mangt og meget,
54 for de lurte på ham for å lokke noe ut av hans munn.
